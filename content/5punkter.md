+++
date = "2016-01-31T17:22:23+01:00"
draft = true
title = "5 punkter for et frit og åbent internet"
+++

Bitbureauet er en uafhængig internetpolitisk tænketank og en interesseorganisation for internettet. At vi er internetpolitiske betyder, at vi undersøger hvilke retninger internettets udvikling kan og bør tage. Samtidig bidrager vi med værktøjer til at bygge det frie og åbne internet vi ønsker. Internettet er langtfra et neutralt teknologisk værktøj; det har politiske effekter og bliver påvirket politisk. Følgende punkter mener vi er nødvendige for at internettet kan blive frit og åbent:

## Kommunikationsfrihed

Internettet gør det formelt set muligt for alle dets brugere at ytre sig og dele information frit. Muligheden for at kommunikere og opsøge information frit på internettet følges også af muligheden for dets brugere at forsamle sig omkring fælles aktiviteter eller organisere sig for at protestere og kritisere. Disse friheder bliver truet af censur som præventivt politiske indgreb.

I Danmark har vi et grundlovssikret forbud mod censur, men alligevel er vi et af de lande der aktivt censurerer internettet. Tendensen til blokeringen af bestemte hjemmesider på udbyderniveau er et skråplan, der kan føre mod tilstande som vi kender fra lande vi normalt ikke sammenligner os med som bl.a. Kina, Saudi Arabien, Iran og aktuelt Tunesien, Egypten og Libyen. Når censur bliver betragtet som en acceptabel løsning på juridiske problemer er der ikke langt til at bruge det som middel i politiske sager.

## Privatliv og anonymitet

Samtidig med at internettet gør det nemmere at kommunikere frit, muliggør det også en stadig større overvågning og registrering af brugerne. Denne overvågning foretages af virksomheder som fx Google og Facebook, der gemmer information om internetbrugere for at forstå deres vaner og bedre kunne markedsføre produkter til dem. Den foretages ligeledes af myndighederne, når de fx pålægger internetudbyderne at registrere og opbevare deres kunders datatrafik til evt. senere brug i politiefterforskninger.

Ligesom ytringsfrihed gennem censurforbuddet er stadfæstet i grundloven, sikres den enkelte borgers ret til privatliv gennem bestemmelserne om kommunikationshemmelighed. Privatliv og muligheden for at kommunikere privat er ikke kun en vigtig forudsætning for et frit internet, men også for et frit samfund. Privatliv og anonymitet handler ikke om at skabe et ansigtsløst internet, hvor ingen ved hvem de taler med, men om at gøre dets brugere i stand til at tage vare om deres egen identitet. Et vigtigt redskab i denne sammenhæng er kryptering. Krypteringsteknologier tillader både internettets brugere at kommunikere privat, men også at signere deres kommunikation så modtageren er sikker på dens oprindelse.

## Transparens

Internettet gør det i højere og højere grad muligt for borgere at få indsigt i, hvordan myndigheder og virksomheder agerer og holde dem ansvarlige for deres adfærd. Et eksempel på denne øgede transparens er mængden af ellers utilgængelig information som bliver gjort offentligt tilgængelig, fx gennem tjenester som Wikileaks. Muligheden for almenheden at få adgang til ellers utilgængelig information om magthaverne er en politisk konsekvens af internettet og en gave til et åbent, demokratisk samfund.

Transparens står ikke i modsætning til det ovennævnte behov for privatliv og anonymitet. Det er to sider af samme sag, nemlig den, at hvis internettet skal være frit og åbent, skal borgerne også være frie og samfundet holdes åbent. Hvor anonymitet sikrer borgernes kommunikation og adfærd mod kontrol fra myndigheder og virksomheder, sikrer transparens, at myndigheder og virksomheders adfærd er under borgernes kontrol. Der sikres således en balance mellem hvem der kan holde øje med hvem.

## Åben innovation og netværksneutralitet

Internettet bygger på åbne standarder som gør det muligt altid at bygge videre på det. Et eksempel på åben innovation kommer fra den verdensomspændende bevægelse for fri og open source software. Størstedelen af internettets servere kører fx med open source styresystemet GNU/Linux. Dertil kommer at internettet er netværksneutralt, dvs. at der ikke prioriteres i datatrafikken sådan, at ét website indlæses hurtigere end et andet. Dette betyder at alle i princippet har fri og lige adgang til at udbyde internettjenester.

Internettets åbne grundlag for innovation trues af markedsmonopoliseringer på flere niveauer. Internettets brugerflade bliver monopoliseret af store virksomheder som Apple, Microsoft, Google og Facebook. Disse platforme benytter internettets åbne platforme til at skabe innovation, men lukker ofte af for yderligere innovation som ikke foregår på deres egne præmisser. Der er risiko for, at internetudbydere ønsker (fx mod betaling fra virksomheder) at kunne prioritere i trafikken, således at noget indhold overføres hurtigere end andet. Dette er et brud på netværksneutraliteten. Derved bliver det sværere for nye kræfter at udbyde tjenester der kan konkurrere med de allerede eksisterende. Dette ville være et brud på internettets grundlæggende principper, og bør bekæmpes.

## Fri kultur

Internettet er verdens største kopimaskine. Dets grundfunktionalitet er at mangfoldiggøre og overføre digitaliseret information så hurtigt som muligt, hvad enten der er tale om vigtige nyheder, videnskabelige data, politiske ytringer, kærlighedserklæringer eller ophavsretligt beskyttede musik- og filmværker. Forestillingen om intellektuel ejendom der kommer til udtryk i ophavsretten er, pga. de tiltag der gøres for at udvide dens omfang og stramme dens konsekvenser, en trussel mod det fri og åbne internet.

Intellektuel ejendom blev oprindeligt fortolket meget snævert, men er blevet udvidet kontinuerligt, så det i dag er en væsentlig begrænsning for kommunikationsfriheden. I utallige tilfælde bliver ophavsretten brugt som juridisk begrundelse for at fjerne indhold fra nettet og fungerer således i praksis som en middel til censur. Dertil kommer ophavsretsindustriens ønske om at gennemse alle internetbrugeres datatrafik, for at sikre sig at dens indhold ikke bliver delt uautoriseret, i modstrid med brugerens ret til privatliv og kommunikationshemmelighed. Der er en grundlæggende uoverenstemmelse mellem ophavsretsloven, som den ser ud i dag, og den måde internettet virker på. Hvis man vil løse ophavsrettens krise må man enten kraftigt indskrænke enten det frie og åbne internets funktionalitet eller indskrænke ophavsretsindustriens privilegier. Vi mener, at førstnævnte mulighed vil være katastrofal og sidstnævnte et fremskridt.
