+++
title = "If all Trine has is a hammer..."
description = "imported from wordpress"
tags = []
date = "2013-11-15"
+++

> »Hvis politiet ser det her som en forhindring for deres arbejde, så er det
afgørende, at vi får en politisk drøftelse af, om vi politisk kan stille nogle
bedre redskaber til rådighed for dem. Eksempelvis ved at blokere for
programmer som Tor«

>

> Trine Bramsen, S

Det har været svært at undgå at blive opdateret på Trine Bramsens [nye udtalel
ser](http://politiken.dk/forbrugogliv/digitalt/internet/ECE2129464/ordfoerere-
aabner-for-mere-digital-overvaagning/), hvis man har fulgt med på Twitter
eller Version2 i går. Det har været svært at finde ud af hvad hun faktisk
mente om Tor-netværket, hvorvidt hun havde tænkt sig at få det lukket,
blokeret eller på anden måde stækket for at få bugt med kriminelle. På Twitter
lærte vi dog, at der ikke var konkrete forslag på bordet, men at det ikke
kunne udelukkes i fremtiden, hvis politiet henvendte sig.

[![bramsentweet](https://bitbureauet.dk/wp-content/uploads/2013/11/bramsentwee
t.png)](https://twitter.com/Trinebramsen/status/400932960532058112)

Det har været svært at få svar på hvilke prospektive tiltag, Bramsen har i
tankerne. Det kan jeg godt forstå, for blokering er ikke alene et alvorligt
indgreb, det er også det eneste mulige! Tor-netværket krypterer trafikken, så
politiet vil ikke kunne kigge med hvad der foregår. De vil heller ikke kunne
finde ud af hvem der bliver kommunikeret med, fordi Tor er bygget til at
modstå den type overvågning. Der er altså ikke noget mindre invasivt indgreb
end straight-up blokering.

Men ingen behøver at frygte, at Tor-netværket bliver utilgængeligt i Danmark.
Trine Bramsen tager nemlig fejl i sin præmis om, at Tor overhovedet _kan_
blokeres. Tor-trafik er beregnet til at være svært at differentiere fra
almindelig nettrafik, netop for at gøre det svært at blokere. Man kan ikke
umiddelbart se på en netværks-"kuvert" om det er Tor-trafik eller almindelig
krypteret trafik, som man bruger til bl.a. NemID, kreditkorthandel, VPN til
forretningsbrug.

Når Trine Bramsen taler om at "gøre noget ved problemet" taler hun altså imod
bedre vidende. Og det bliver værre endnu, for selv _hvis_ man får held til at
blokere det, sidder der en hær af frivillige og omgår nationers forsøg på
censur. Det er set i Kina og Iran, hvordan landene har forsøgt at blokere, og
netværket og dets frivillige har [kæmpet imod som i en slags
våbenkapløb](https://www.youtube.com/watch?v=DX46Qv_b7F4). Denne _moving
target_-strategi gør, at der i dag ikke er ét land i verden, hvor man ikke kan
bruge Tor. Hvis Danmark hypotetisk set skulle dæmme op for Tor ville man
skulle kaste konsulentpenge efter at holde trit med et særdeles kompetent Tor-
community af ildsjæle, og man skulle fra statens side være villig til at bruge
flere penge end Kina på en sådan øvelse.

Men at ville stække Tor for at ramme kriminelle er også symptombehandling, i
stil med The Pirate Bay-blokeringen (hvordan gik det med den, forresten?) og
børnepornofiltret; det kommer ikke til at virke, for de kriminelle tilpasser
sig bare den nye virkelighed, laver nye kryptografiske tricks for at hoppe
rundt om dyre, statslige it-løsninger og gør det mere strømlinet. Til gengæld
rammer man whistleblowere og andre, der af den ene eller den anden grund har
brug for privatliv. For at citere Phil Zimmermann: »if you outlaw privacy,
only outlaws will have privacy«.

Bundlinjen er, at Bramsens udtalelser enten er uovervejede eller
symbolpolitiske. Faktum er at det bliver utroligt svært, utroligt dyrt og med
tiden utroligt uvirksomt at tro, at man kan blokere Tor. Symbolpolitisk giver
det mening, men det må beskrives som lidt af et sats, for har man bare en
smule teknisk vid, runger udtalelser som dem i onsdags meget hult.

