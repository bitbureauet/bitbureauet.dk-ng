+++
title = "Antipiraterne er i gang med at ødelægge internettet"
description = "imported from wordpress"
tags = []
date = "2011-12-11"
+++

<!--[![](https://bitbureauet.dk/wp-content/uploads/2011/12/protectipvimeo.jpg)](https://bitbureauet.dk/wp-content/uploads/2011/12/protectipvimeo.jpg)--> 

**Danmark er foregangsland når det gælder om at slå hårdt ned på ophavsretskrænkelser på internettet. Men fremgangsmåderne medfører alvorlige konsekvenser for internettet som vi kender det. I USA ser man endda Danmark som et skræmmeeksempel på, hvordan det kan gå.**

Der hersker en udbredt holdning til ophavsretskrænkelser på internettet blandt kultureliten i Danmark. ”Pengene fosser ud af kulturindustrien på grund af piratkopiering,” påstås det fx i en kronik i Politiken i februar. ”Det er tyveri,” lyder det evigt gentagede mantra. Denne forsimplede holdning er reaktionær og direkte forkert. Men dem, der går forrest med dette budskab er ikke interesserede i, at nuancere synspunktet det mindste. Bekæmpelse af fildeling er deres levebrød, og der er gode penge i det. De kalder sig Rettighedsalliancen – tidligere kendt som Antipiratgruppen.

Vi har af samme grund diskuteret ophavsret og fildeling i mange år efterhånden, uden at debatten har rykket sig nævneværdigt. Denne kronik handler derfor ikke om, hvordan vi skal ”løse problemet med piratkopiering.” Den handler i stedet om, hvordan antipiraterne og ophavsretsindustrien, nationalt såvel som globalt, er i gang med systematisk at undergrave det frie og åbne internet som vi kender det, i ophavsrettens hellige navn. Men hvor langt er vi andre villige til at gå, for at tilfredsstille antipiraternes evige kamp for total kontrol over hvordan vi andre bruger internettet?

Maria Fredenslund, som er leder af Rettighedsalliancen sagde for nyligt på en konference om ophavsret og ytringsfrihed, at hun ønsker sig en konstruktiv debat når det gælder ophavsret på internettet, og at det er ukonstruktivt at tale om censur og ytringsfrihed i denne forbindelse. Det er en holdning som hun og ophavsretsindustrien står ret alene med hvis vi kigger lidt ud over landegrænserne. Denne kronik er et forsøg på at dreje debatten i netop den retning. Vi er nødt til at gøre os klart, hvad internettet er, og hvilke konsekvenser det har, når antipiraterne ingen midler skyr.

**Amerikanske tilstande**

I USA er man i øjeblikket i gang med at introducere et nyt lovsæt kaldet SOPA/PIPA (Stop Online Piracy Act og Protect Intellectual Property Act). Kort fortalt vil disse love, hvis de gennemføres i deres nuværende form, betyde, at de amerikanske myndigheder kan blokere for adgang til udenlandsk-baserede websites, hvis rettighedshavere mener, at de indeholder links til ophavsretskrænkende materiale. De kan også forhindre, at amerikanske søgemaskiner må linke til disse websites og at betalingstransaktionsvirksomheder må samarbejde med dem. Samtidig vil SOPA/PIPA også betyde at det bliver ulovligt at bruge anonymiseringsværktøjer som Tor, VPN og lignende, fordi de kan bruges til at omgå disse blokeringer. Det vernder vi tilbage til.

Disse tiltag har medført et regulært ramaskrig på internettet. Protester strømmer ind fra interesseorganisationer, virksomheder, professorer og eksperter i USA som har med internettet at gøre. Det vil få katastrofale følger for skabelse af nye job, opstart af nye virksomheder, innovation og cybersikkerhed skriver Google, Facebook, eBay, Twitter og mange flere fx i et åbent brev til kongressen. Fra menneskerets- og forbrugerorganisationer lyder kritikken, at tiltagende er at sammenligne med internetcensur af samme type som i Syrien, Iran, Kina osv., og at det truer ytrings- og informationsfriheden for alle på internettet.

**Danske tilstande**

Det lyder dramatisk, men det ser da heldigvis også ud til, at den massive kritik vil få de amerkanske lovgivere til at skrue lidt ned for ambitionerne, til trods for det massive pres fra den amerikanske ophavsretsindustris lobbyister. Intet er dog afgjort endnu.

Herhjemme står det imidlertid anderledes til. For nyligt kom det frem i Politiken at Maria Fredenslund fra Rettighedsalliancen vil forsøge at få fogedretten til at pålægge internetudbyderne at spærre for adgangen til websitet Grooveshark. Grooveshark er et website der, meget lig Spotify, tillader brugerne at streame musik. Ganske som Youtube, Soundcloud og andre lignende websites, hvor det er brugerne selv der også uploader indholdet, fjerner Grooveshark materiale, hvis rettighedshavere gør dem opmærksomme på, at det krænker ophavsretten.

Dette er dog ikke godt nok for antipiraterne der vil have adgangen til websitet blokeret, på samme måde som da de, for nogle år siden, fik gennemtrumfet, at danske internetudbydere skal blokere for adgangen til fildelingswebsitet The Pirate Bay.

**DNS-blokeringen**

Den måde, man i Danmark spærrer for adgang til websites som The Pirate Bay, og nu muligvis også Grooveshark, er, ved at internetudbyderne pålægges at ændre websitets opslag i deres DNS-server. Det bliver lidt teknisk, men det er vigtigt at forstå. DNS er en del af internettets infrastruktur der sørger for, at oversætte de menneskeforståelige navne som fx www.grooveshark.com til maskinforståelige IP-adresser som fx 8.19.240.53. Din internetudbyder stiller DNS-servere til rådighed, som oversætter det navn du indtaster i din browser til den IP-adresse som tilhører den webserver, hvor websitet ligger på. DNS-serveren kan altså sammenlignes med en telefonbog. Når internetudbyderen pålægges at spærre for adgangen til et bestemt website i deres DNS-server, ændrer de i virkeligheden bare den IP-adresse som du bliver stillet om til, når du taster websitets navn. I stedet for at komme til det ønskede website, bliver du stillet om til et andet website, hvor der står skrevet, at det website du ønsker, er blokeret.

**Skræmmebillede**

Det er præcis denne type blokering som man bl.a. vil indføre med SOPA/PIPA i USA, og som har ført til den omfattende kritik fra utallige sider. Det er en måde at regulere internettet på, som vi ellers indtil nu kun har set i internet-undertrykkende lande. Danmark var det første vestlige land, der brugte DNS-blokering til at bekæmpe ophavsretskrænkelser, og kun få er siden fulgt i vores fodspor. Danmark fremstår derfor som et skræmmebillede for amerikanere på de dystre udsigter internettet har, hvis de nye love bliver gennemført. Som teknologi-bloggen Techdirt skriver: ”Vil du have en fornemmelse af hvordan fremtiden ser ud under SOPA? Så kig på Danmark, hvor den lokale antipiratgruppe har haft succes med at få en domstol til at beordre websites som The Pirate Bay blokeret, og nu vil forsøge at gøre det samme med Grooveshark.”

Juridisk er der, både i EU-ret og amerikansk ret, taget forbehold for, at tredjemand i ophavsretssager, det vil sige websitet eller internetudbyderen, ikke kan gøres direkte ansvarlige for ophavsretskrænkelser begået af brugere i deres system. Man kalder princippet 'safe-harbor' eller 'mere conduit'. Det er en meget rimelig regel, der skal sikre at internetudbydere ikke skal tvinges til, at agere internetpoliti og at websites kan nøjes med at fjerne krænkende indhold hvis de bliver gjort opmærksom på det, i stedet for selv at blive sagsøgt for krænkelsen. Hvis man sammenligner med telefon- eller postvæsenet, giver det god mening. Internetudbyderne leverer udelukkende infrastuktur til kommunikation, og det må være op til politiet eller myndighederne at kontrollere det.

Dette princip vil SOPA/PIPA afskaffe, hvilket er en af hovedårsagerne til den massive kritik. Men hvis vi igen vender blikket hjem ad, er det præcis dette princip som vi allerede har gjort op med i Danmark i sagen om DNS-blokeringen af The Pirate Bay. Ved et kunstgreb i implementeringen af EU-reglerne i den danske lovgivning, er internetudbyderne blevet gjort direkte ansvarlige for ophavsretskrænkelserne, og tvinges derfor til at udføre blokeringerne.

**Det handler om proportioner**

Min kritik går ikke på, at rettighedshaverne forfølger deres interesser, og forsøger at beskytte deres ophavsret. Det er stof til en anden diskussion. Men det er vigtigt at se på de konsekvenser, som denne aktivitet har for andre områder end ophavsretten. I stedet for at forhindre folk i, at besøge flere og flere websites på nettet, bør man bekæmpe ulovlighederne ved problemets rod – ved deres årsager. Ved den nuværende udvikling skaber man en legitimitet omkring censur som middel til at bekæmpe uønskede ting på internettet.

Uanset i hvilken grad DNS-blokeringerne skulle mindske ophavsretskrænkelserne, så er den gevinst, som rettighedshaverne opnår ved dette, ikke proportional med de negative konsekvenser som blokeringerne har for basale frihedsrettigheder som ytringsfrihed og forsamlingsfrihed. Det begrænser også innovative internet-virksomheders muligheder i den forstand, at deres websites kan risikere at blive blokeret på baggrund af tvivlsomme beskyldninger om ophavsretskrænkelser fx begået af deres brugere.

**Internettets byggesten**

Når man blokerer flere og flere websites på internettet, ødelægger man internettets infrastruktur. DNS er en af internettets oprindelige byggesten, og når vi som internetbrugere ikke længere kan stole på DNS-systemet, begynder det fundament, som internettet er bygget på, at smuldre.

Internettet er konstrueret ud fra en devise om frihed, åbenhed, neutralitet og minimal kontrol. Der er ingen central myndighed der skal godkende nye websites. Man bør ikke forstå internettet som et medie, man kan kontrollere, men snarere som en infrastruktur, der giver mennesker nye muligheder for at interagere – arbejde, drive forretning, dele viden og diskutere. Internettet er en kæmpe motor for alle disse ting, og den gevinst som internettet dermed er for samfundet, ville vi aldrig have opnået, hvis internettet ikke var et neutralt netværk - en fri og åben infrastruktur. At forsøge at begrænse denne infrastuktur for alle, for at sikre enkelte gruppers særinteresser, er ikke en vej man skal gå ned ad.

Vi bør kalde tingene ved deres rette navn, også selv om Maria Fredenslund ville ønske vi lod være. Det rette navn er øget censur og en truet ytringsfrihed. At blokere for Grooveshark er censur. Både fordi man forhindrer virksomeden i, at kommunikere med omverdenen og fordi man forhindrer masser af brugere i at dele musik, som ikke er beskyttet af ophavsret. Næste logiske konsekvens må nødvendigvis være en blokering af Youtube, og så er problemet med ytringsfriheden tydeligt for enhver.

**Oprustning**

Når mennesker underlægges censur og den frie kommunikation på internettet er truet, udvikles der nærmest per automatik værktøjer og teknologier, som kan modstå disse tendenser. Eksempler på dette er Tor og VPN, som begge er værktøjer der gør det muligt, at bruge internettet anonymt og uden at være underlagt DNS-blokeringer og andre censurmekanismer. Disse værktøjer bruges blandt andet af dissidenter i undertrykkende stater til at kommunikere med hinanden og omverden. De bruges til at sikre mod at ondsindede hackere eller ubehagelige oplevelser på nettet for ens børn. I det hele taget bruges de af mange, ikke fordi man har noget at skjule, men fordi det er ubehageligt at diverse myndigheder, selvbestaltede internet-vagtværn og andre kan overvåge hvad man sender og modtager over nettet. I den del af samfundet som foregår i internettets infrastruktur, er man nogen gange nødsaget til, at bruge disse værktøjer for at sikre sin ret til almindelig brevhemmelighed, og i det hele taget til det begreb, som vi på dansk kender som privatlivets fred.

Maria Fredenslund fortalte forleden i Politiken hvordan brugen af VPN i forbindelse med ophavsretskrænkelser, gør folk til organiserede bandekriminelle. Der skrues op for retorikken, men igen er det vigtigt, at vi andre holder hovedet koldt og bevarer proportionssansen. At folk generelt kan bevæge sig sikkert på nettet og beskytte sig mod overvågning er langt vigtigere end at Rettighedsalliancen kan drive sin forretning. At begynde at tale for, at man ikke skal kunne bruge internettet anonymt, er et skråplan. Lige så vigtigt som det er, at sikre borgernes ret til at gå ned ad gaden uden at blive registreret, overvåget og visiteret, ligeså vel skal vi sikre, at man kan færdes på internettet på samme måde.

**Store og små fisk**

For noget tid siden meldte Rettighedsalliancen ud, at man nu kun ville gå efter de store fisk – bagmændene. Det gav en forhåbning om, at de i de nu endelig havde indset, at det ikke er en god ide at skræmme og true rettighedshavernes egen kunde- og fanbase. Noget tyder dog desværre på, at det var falske forhåbninger. For nyligt blev en ung mand fra Århus hentet på sin skole af politiet, og fik ransaget sin lejlighed, inklusive det snavsede vasketøj, på Rettighedsalliancens foranledning. I følge ham selv har han downloadet omkring 50 film og 1000 sange, og aldrig selv lagt indhold ud. Det er næppe noget der kvalificerer til at være en bagmand.

Det interessante ved denne sag er i virkeligheden noget, som Maria Fredenslund sagde, i forbindelse med politiets aktion: ”vi kan se, at han underviser andre i at bryde loven og maskere sig på nettet. Han er en af dem, der helt bevidst bryder loven.” At bryde loven og maskere sig på nettet har intet med hinanden at gøre.

Det er klart, at det besværliggør Rettighedsalliancens arbejde at folk kan sikre sig mod registrering og overvågning på nettet – men det er fuldt ud lovligt, og en ret som vi aldrig må give køb på. Det er heller ikke ulovligt at omgå DNS-blokeringer eller at undervise i, hvordan man gør.

Hvis man ønsker at bruge internettet uden censur, kan man vælge at bruge en anden DNS-server, end den som ens egen internetudbyder stiller til rådighed. Det er forholdsvis simpelt at indstille sin computer til det, og det giver alle mulighed for, at bruge internettet sådan som det er tænkt til at blive brugt, nemlig som en neutral infrastuktur.

Hvorfor ikke indstille din computer til det med det samme, uanset hvilke websites du plejer at besøge? Så er du sikret mod fremtidige censurtiltag – i hvert fald af DNS-typen. Du kan se hvordan man gør på bitbureauet.dk/censur

Man kan mene hvad man vil om rimeligheden og nytten af ophavsretten, og hvem den egentlig gavner i dens nuværende form. Uanset hvad man mener, må forsvaret for ophavsretten dog aldrig ske på bekostning af et fortsat neutralt og censurfrit internet.
