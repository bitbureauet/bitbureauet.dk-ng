+++
title = "Vejen til helvede er brolagt med gode intentioner"
description = "imported from wordpress"
tags = []
date = "2014-02-18"
+++

[![merkel selfie](https://bitbureauet.dk/wp-content/uploads/2014/02/1057899807
4_91f4cde432_b.jpg)](https://bitbureauet.dk/wp-
content/uploads/2014/02/10578998074_91f4cde432_b.jpg) _Foto: [Dirk
Vordenstraße](https://secure.flickr.com/photos/dirkvorderstrasse/10578998074/)
[cc](http://creativecommons.org/licenses/by/2.0/)_ I går blev den første
potentielle politiske handling i reaktion på Edward Snowdens afsløringer
præsenteret. Det lød i [Angela Merkels ugentlige podcast](http://www.bundeskan
zlerin.de/SiteGlobals/Forms/Webs/BKin/Suche/DE/Solr_Mediathek_formular.html?id
=845888), at hun blandt andet ville diskutere et "Europa-internet" med
François Hollande i morgen onsdag. Da hun blev spurgt ind til, hvad hun tænkte
om den årelange konflikt mellem europæiske datatilsyn og Google, svarede hun:

> _»Vi må gøre mere for den europæiske databeskyttelse. Det er der ikke noget
spørgsmål om. I øjeblikket er der forhandlinger om en såkaldt
[databeskyttelses-grundforordning](http://en.wikipedia.org/wiki/General_Data_P
rotection_Regulation), det vil sige en fælles standard for databeskyttelse i
hele Europa. Det er dog ikke så enkelt at forhandle, for visse lande har en
ringere standard for databeskyttelse end Tyskland, og vi ønsker ikke, at vores
databeskyttelse bliver udblødt. På den anden side slår Google – eller Facebook
– sig naturligvis ned der, hvor kravene til databeskyttelse er ringest, og det
kan vi i Europa ikke acceptere på længere sigt. Det vil altså sige, at vi vil
diskutere med Frankrig, hvordan vi kan opretholde et højt niveau for
databeskyttelse, men først og fremmest tale om, hvilke europæiske
serviceudbydere, vi har, som kan tilbyde den sikkerhed for borgerne at man
ikke først behøver at krydse atlanten med sine mails og andet, men også kan
kommunikere indenfor Europas netværk.« _Angela Merkel_ _

Angela Merkel taler altså ikke om et nyt europæisk internet, som mange andre
medier har beskrevet det_,_ og det er godt, for det kan ikke lade sig gøre at
lave et internt internet uden samtidigt at kappe forbindelsen til hele resten
af internettet. Hun taler i stedet om at Europa må _uppe sit game_ i forhold
til at tilbyde serviceydelser, hvor data ikke behøver at forlade Europa, det
vil sige at konkurrere med GMail, Facebook, Twitter og mange andre store
amerikanske udbydere. Men som så mange andre tekniske løsninger på politiske
problemer kommer det ikke til at virke – af flere årsager: dels fordi man vil
udkonkurrere GMail og Facebook, som man må sige begge har fået rimeligt godt
fodfæste world-wide, og dels fordi befolkningen foretrækker bekvemmelighed
fremfor privatliv. I it-sikkerhedsverdenen er dette fænomen velkendt og kaldes
for [Dancing Pigs](http://en.wikipedia.org/wiki/Dancing_pigs): "Given a choice
between dancing pigs and security, users will pick dancing pigs every time."
Pointen er, at man ikke _bare sådan lige_ får hele EU til at skifte over til
EuroFacebook – det virker jo så fint med det allerede eksisterende – og det er
nok det samme med GMail og andre services. Denne dødvægt ligger i vejen for
egentligt progressive tiltag, for den vil ikke tolerere, at man tager Facebook
fra dem, selv om det kun er for at skærme dem af for USA. Det er også den
dødvægt, som gør det svært at skifte udbyder, selv hvis man er interesseret i
ikke at bruge amerikanske services. For der _findes_ faktisk udbydere af mail
og andet, som ikke har servere i USA. Men der skal jo mere end én person til
at have en kommunikation med nogen, og hvis bare én af de andre ikke garderer
sig, så ender hele korrespondancen alligevel hos fx GMail. Af samme grund kan
man ikke tvinge fx Facebook til at opbevare alt data vedrørende europæere i
Europa, for på et eller andet tidspunkt vil det alligevel, som en del af den
primære service, flyde til USA, og så er vi ligevidt. Slutteligt er der den
pointe, at selv _hvis_ man får held til at få alle EU-borgere til at bruge
andre services på internettet end resten af verden, så vil overvågningen bare
følge med, enten forestået af de enkelte landes efterretningstjenester (som i
vidt omfang samarbejder med hinanden), eller forestået af NSA eller GCHQ. Det
har ikke skortet på eksempler fra Snowdens læk, hvor NSA har handlet autonomt
i lande, hvor de ikke officielt har haft beføjelser, og eurocentriske services
er ingen garanti for, at denne praksis tvinges til at ophøre. Man kan også se
på, hvad det er, der gør at det oftest er amerikanske services, som bliver
rigtigt populære. Et bud kunne være, at det er nemmere at skaffe
venturekapital i USA, mens den europæiske model fokuserer på lav skat mv. for
virksomheder. Selvom Europa har eksempler på services, som har nået omverdenen
(Spotify og Podio fx) kan der være ting i den ligning, som kunne forbedres?
Overvågning er et politisk problem og skal derfor angribes politisk.
Offentligheden behøver mere åbenhed om efterretningstjenesters beføjelser, så
man i det mindste kan træffe en informeret beslutning om, hvad man som samfund
kan være med til. Dette betyder ikke, at efterretningstjenesterne skal tvinges
til at afsløre konkrete teknikker eller mål, men som et minimum bare, hvad de
har lov til. Der er ingen, der ønsker at efterretningstjenesterne skal stækkes
i deres mulighed for at optrævle kriminalitet, men omvendt må hensynet til
efterretningstjenesternes behov for at arbejde i fred heller ikke overskygge
hensynet til befolkningens behov for det samme.

