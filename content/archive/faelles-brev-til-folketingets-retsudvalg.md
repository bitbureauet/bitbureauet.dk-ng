+++
title = "Fælles brev til Folketingets Retsudvalg"
description = "imported from wordpress"
tags = []
date = "2014-05-23"
+++

**Vi opfordrer sammen med en lang række andre organisationer Folketingets Retsudvalg til omgående at suspendere sessionslogningen og derudover revidere logningsbekendtgørelsen i lyset af EU-dommen 8. april.** ![sessionslogning](https://bitbureauet.dk/wp-content/uploads/2013/05/sessionslogning.png) **Til Retsudvalget** EU-domstolen har i en dom den 8. april 2014 erklæret direktivet om logning af teledata for ugyldigt (direktiv 2006/24/EF af 15. marts 2006). Det fremgår af dommen, at logningsdirektivet udgør et omfattende og alvorligtindgreb i den grundlæggende ret til respekt for privatliv og beskyttelse af personoplysninger, uden at dette indgreb er begrænset til det strengt nødvendige. I Danmark er vi med de danske logningsregler på flere områder gået længere end de regler, der nu er underkendt af EU-domstolen. Det gælder i særlig grad de danske regler om registrering af danskernes internetadfærd, som netop ifølge dokumentation fra Justitsministeriet og politiet kun i ringe grad har været inddraget i efterforskningen i konkrete sager. Denne del af logningen, som internetudbyderne er blevet pålagt at foretage, er hverken proportional, effektiv eller strengt nødvendig og synes derfor i lyset af dommen af 8. april 2014 at stride mod de grundlæggende rettigheder om respekt for privatliv og beskyttelse af personoplysninger. På trods af, at det siden indførelsen af reglerne i 2007 har været klart for politiet, at internet sessionslogninger har været stort set uanvendelige i efterforskningsmæssig sammenhæng, har man opretholdt denne omfattende og detaljerede registrering af danske borgeres internetbrug, og revisionen af reglerne er blevet udskudt gentagne gange. I 2013 blev der hos danske teleselskaber foretaget 3.500 milliarder logninger af danskernes digitale adfærd. Det svarer til mere end en logning af hver dansker, hvert minut, døgnet rundt, året rundt. Mere end 90 procent af logningerne er internet sessionslogninger. Både juridisk og politisk synes der på baggrund af dommen af 8. april 2014 at være grundlag for straks at igangsætte en revision af de danske logningsregler for at sikre, at reglerne ikke strider mod borgernes grundlæggende rettigheder. I denne forbindelse skal vi særligt henlede Retsudvalgets opmærksomhed på dommens præmis 57, 58 og 59, som efter vores vurdering sætter alvorligt spørgsmålstegn ved en logning, som omfatter alle borgere, på alle geografiske områder på alle tidspunkter uden nogen form for differentiering, begrænsning eller undtagelse og uden, at de personer, hvis data lagres, på nogen måde er under mistanke eller har selv en indirekte eller fjern forbindelse til grov kriminalitet. Det er imidlertid netop, hvad logningsbekendtgørelsen i dag har som konsekvens. I lyset af EU-dommen og i lyset af de omfattende afsløringer af, hvordan personfølsomme oplysninger og digitale registreringer kan misbruges, er tiden inde til at reducere omfanget af registreringer af danske borgeres digitale adfærd og derved beskytte og respektere danske borgeres ret til privatliv og beskyttelse af personoplysninger. Og med det erfaringsgrundlag der allerede nu foreligger om anvendelsen af logningsdata og EU-dommen, er der anledning til at konkludere, at de danske regler om internetsessionslogning som minimum straks bør suspenderes. Vi skal med denne henvendelse opfordre til, at Folketinget tager initiativ til at beskytte danske borgere mod unødvendig og ubegrundet overvågning og registrering. Med venlig hilsen Søren Sandfeld Jakobsen, Professor, Ph.d., Juridisk Institut, Aalborg Universitet Lars Normann Jørgensen, Generalsekretær, Amnesty International Danmark Henrik Chulu, medstifter, Bitbureauet Poul Fejer Christiansen, direktør, Campingrådet Jacob Mchangama, chefjurist, CEPOS Thomas Woldiderich, chefkonsulent, Dansk Energi Janus Sandsgaard, chefkonsulent, Dansk Erhverv Per Andersen, adm. direktør, Dansk IT Per Påskesen, forbundssekretær, Dansk Metal Adam Lebech, branchedirektør, DI ITEK Vagn Jelsøe, vicedirektør, Forbrugerrådet Thomas Bisballe Jensen, Formand, HK/SAMDATA Kaare Friis Petersen, Erhvervsjuridisk chef, HORESTA Morten Bangsgaard, adm. direktør, IT-Branchen Niels Elgaard Larsen, formand, It-politisk Forening Niels Bertelsen, formand, PROSA Birgitte Kofod Olsen, formand, Rådet for Digital Sikkerhed Jakob Willer, direktør, Teleindustrien

