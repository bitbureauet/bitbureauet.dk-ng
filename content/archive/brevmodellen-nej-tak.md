+++
title = "Brevmodellen, nej tak!"
description = "imported from wordpress"
tags = []
date = "2012-03-08"
+++

<!--[ ![](https://bitbureauet.dk/wp-
content/uploads/2012/03/brevmodellen.png)](https://bitbureauet.dk/wp-
content/uploads/2012/03/brevmodellen.png) -->Brevmodellen er et politisk tiltag, der forsøger at bremse fildeling af musik og film på nettet ved at sende advarselsbreve til danske internetbrugeres fysiske adresser, hvis de mistænkes for at krænke ophavsretten. Men brevmodellen er forældet i sin tankegang og bygger på et faktuelt forkert grundlag.

Modellen koster [mere end 7 millioner kr. årligt](http://www.ft.dk/samling/20111/almdel/kuu/bilag/88/1070355/index.htm), en regning som bliver sendt videre til de danske musik- og internetforbrugere.

[Erfaringer viser nemlig](http://www.comon.dk/art/212993/streaming-stopper- piratkopiering), at online streamingtjenester og andre lovlige tjenester formindsker uautoriseret kopiering. Brevmodellen bidrager ikke til at udvikle nye forretningsmodeller, men mistænkeliggør i stedet forbrugerne. Ideen til brevmodellen er opstået før vi for alvor har fået online streamingtjenester i Danmark.

Undersøgelsen _[The Sky is Rising](http://www.information.dk/294018)_ fra 2012, viser at underholdningsindustrien har været i vækst hele det sidste årti. Værdien af den globale underholdningsindustri steg med 60%. I USA blev der brugt 15% flere penge pr. husholdning på kulturprodukter. Beskæftigelsen i sektoren steg med 20%. Noget tyder i hvert fald på, at i den periode hvor internettet for alvor er vokset sig stort, har man også set en positiv effekt i underholdningsindustrien som helhed.

Fortalere for brevmodellen har i en høring i Folketingets kulturudvalg påstået at [95% af kreativt indhold på nettet er ulovligt](http://www.ft.dk/samling/20111/almdel/kuu/bilag/88/1070355
/index.htm).

DR2s faktatjekprogram [Detektor har set på tallet](http://www.youtube.com/watch?v=UAr6waZjvak) og konkluderet at det langt fra var baseret på virkeligheden. I samme høring [påstod fortalere for brevmodellen](http://www.ft.dk/samling/20111/almdel/kuu/bilag/88/1070356/index.htm) at lande, hvor modellen er prøvet af, har set en nedgang i [uautoriseret fildeling på op til 70%](http://www.ft.dk/samling/20111/almdel/kuu/bilag/88/1070357/index.htm). Dette tal er også [stærkt overdrevet](http://www.computerworld.dk/art/51891/er-piraterne-virkelig-blevet-mere-stuerene?page=2) og [vedrører desuden en anderledes](http://recherche.telecom-bretagne.eu/marsouin/IMG/pdf/NoteHadopix.pdf) og [langt mere hårdhændet model](http://www.itpol.dk/notater/henvendelse-kuu-om-brevmodel) end brevmodellen, hvor fildelere afskæres fra nettet.

Brevmodellens fortalere mener yderligere at [95% af internetbrugere ikke ved hvornår de krænker ophavsretten](http://www.ft.dk/samling/20111/almdel/kuu/bilag/88/1070355/index.htm), hvilket er argumentet for at advarselbrevene er en »informationskampagne«. En [meningsmåling viser imidlertid](http://politiken.dk/kultur/tvogradio/ECE1558591/netpirat-jeg-betaler-hvis-filmen-er-god/) at 80% af danskere mellem 18 og 29 år bevidst har krænket ophavsretten på nettet.

Lad os i stedet bruge energien og pengene på at udvikle brugervenlige streaming tjenester der understøtter den måde forbrugerne i dag bruger medier på. Et godt eksempel fra USA er video-on-demand tjenesten Netflix. [Op imod 30% af den samlede internettrafik](http://www.wired.com/images_blogs/epicenter/2011/05/SandvineGlobalInternetSpringReport2011.pdf) i USA udgøres af Netflix, og 50% af den samlede internettrafik udgøres nu af lovlig on-demand underholdning. Udviklingen af tjenesterne har betydet at andelen af uauthoriseret fildeling er faldet med godt 30% på 2 år.

Du kan læse mere på vores kampagnesite: [www.brevmodellen.dk](http://www.brevmodellen.dk/)
