+++
title = "#zombiesessionslogning"
description = "imported from wordpress"
tags = []
date = "2014-06-02"
+++

Justitsministeren har i dag til frokost meddelt at sessionslogning bliver
fjernet fra logningsbekendtgørelsen inden for få dage.
[Pressemeddelelsen](http://justitsministeriet.dk/nyt-og-
presse/pressemeddelelser/2014/justitsministeren-oph%C3%A6ver-reglerne-om-
sessionslogning) og notatet som begrunder dette, blev offentliggjort halvanden
time før Justitsministeren var kaldt i samråd omkring de danske
logningsreglers skæbne, efter at logningsdirektivet var blevet [dømt ugyldigt]
(http://curia.europa.eu/jcms/upload/docs/application/pdf/2014-04/cp140054da.pd
f) af EU-domstolen. Begrundelsen fra ministeriets side er, at den
internetadfærdsregistering som man mente sessionslogningen ville give, ikke i
praksis var anvendelig til efterforskning af kriminalitet. Dette kommer ikke
som nogen overraskelse, hverken for os som har kæmpet imod sessionslogning i
årevis, eller for Justitsministeriet selv. Dette var nemlig også hvad
erfaringerne viste tilbage i 2012, men Justitsministeriet valgte dengang blot
at konkludere at sessionslogning nu var ganske nyttig alligevel. Afskaffelsen
af sessionslogningen i denne omgang sker altså ikke fordi registreringen er et
uproportionalt indgreb i privatlivets fred og i strid med grundlæggende
rettigheder, men udelukkende fordi det ikke virker. Ministeren fremstod
nærmest åben for, at Danmark i fremtiden skal gå forrest med en ny type
internetlogning, hvis man altså kan finde ud af at lave en løsning, der rent
faktisk virker. Her kan man måske få noget hjælp hos vennerne i NSA?

