+++
title = "Det er tid til at revidere logningsbekendtgørelsen"
description = "imported from wordpress"
tags = []
date = "2013-02-07"
+++

**Justitsministeriet kan i sin [redegørelse om telelogning](http://www.ft.dk/samling/20121/almdel/reu/bilag/125/1200765.pdf) ikke præsentere eksempler på politiets effektive brug af sessionslogningsdata. De eksempler ministeriet alligevel fremlægger er hovedsageligt sessionslogningen uvedkommende, og i et enkelt tilfælde blot perifær.**

[![Foto CC-BY: Schlüsselbein2007](https://bitbureauet.dk/wp-content/uploads/20
13/02/datacenter.jpg)](https://secure.flickr.com/photos/schluesselbein/4157426
778/)

Justistsministeren har netop fremsat lovforslag om for fjerde gang at udskyde
revisionen af de danske logningsregler. Argumentet for at udskyde synes at
være, at vi hver gang skal vente på at EU har lavet en evaluering af det
direktiv, som dele af logningsbekendtgørelsen er et udtryk for.

Dog udgør mindst 90% af de samlede registeringer forhold, som ikke er omfattet
af EU-direktivet, nemlig de særlige sessionslogninger (bekendtgørelsens §5 stk
1), som registerer danskernes internetadfærd.

Det er netop internetlogningen, som der har været størst pres for at få
revideret givet det store omfang af registeringer. Et af de største problemer
ved internetlogningen er, at der ikke er fremlagt nogen eksempler på dens
effektive brug i politiets efterforskning.

**Blot tre eksempler på brug af internetlogning **I materiale fremlagt af Justistministeriet i forbindelse med fremsættelsen af lovforslaget, gennemgås tre eksempler på brug af internetlogningsdata. Der er dog kun i et enkelt tilfælde tale om sessionslogning.

I modsætning til tidligere fremlagte redegørelser fra ministeriet er der der i
denne rent faktisk et enkelt, om end temmeligt perifært, eksempel på brug af
sessionslogningen til efterforskning af kriminalitet. Her er tale om
efterforskning af svindel med bankoverførsler i netbank, kriminalitet som
ligger ganske langt fra de "sager om organiseret kriminalitet og terrorsager"
som Justistsministeriet ønsker at bruge sessionslogningen til.

Dertil kommer to uvedkommende eksempler i forhold til sessionslogningen:

I det første uvedkommende eksempel er koblingen af en IP-adresse til en bruger
identitet (bekendtgørelsens §5 stk 2).

Det sidste eksempel ministeriet opridser, vedrører teleselskabets registering
af data, som slet ikke er reguleret efter logningsbekendtgørelsen. Der er tale
om logning af en mobiltelefons position i forbindelse med internetadgang på
denne. Bekendtgørelsen stiller ikke sådanne krav til sessionslogingen, til
trods for at ministeriet skriver at "sessionsdata indeholder i medfør af
logningsbekendtgørelsen geografisk information" i deres redegørelse.

Når TDC i dette tilfælde vælger at gemme mobiltelefonens position sammen med
sessionslogningen, kan det enten være en misforståelse i forhold til
bekendtgørelsens §5 stk 3, som fastsætter reglerne for adgang via WiFi-
netværk. Alternativt kan det også have været det nemmeste for TDC i det givne
tilfælde også at registere mobiltelefonens position, således som de skal gøre
i forhold til taleopkald og sms-beskeder.

Dog betyder denne lille detalje, at vi i højere grad går fra en aktiv til en
passiv positionsregistering af mobiltelefoner.

Som reglerne er i dag, er det mobiltelefonens bruger som aktivt foretager en
handling for at blive registeret, dvs. at sende eller modtage en SMS, eller
fortage et opkald.

En passiv registering er langt mere usynlig for brugeren, hvor fx en
emailklient på en smartphone checker efter post hvert tiende minut og dermed
også genererer en positionslogning for den pågældende person.

**Revider logningsbekendtgørelsen og afskaf sessionslogning** Registringen og opbevaringen af informationer om hvilke websites befolkningen surfer rundt på invaderer og krænker privatlivets fred og bør være et spørgsmål om proportioner. Det er en balancegang mellem hensynet til borgernes privatliv og almindelige retssikkerhed på den ene side og hensynet til politiets mulighed for at opklare forbrydelser på den anden. I tilfældet internetlogning er sagen klar: den er ude af proportion og bør fjernes fra loven igen, hvilket der ikke er noget til hinder for, da EU-direktivet ikke påtvinger Danmark logning af internetbrug.

Som det fremgår af Justitsministeriets redegørelse går politiets brug af
logningsdata allerede ud over, hvad såvel direktivet såvel som dets
implementering i dansk lov gennem logningsbekendtgørelsen foreskriver.
Direktivet er med justitsministeriets egne ord overimplementeret i Danmark.
Det er imidlertid forventeligt, at en myndighed går til grænsen for den magt
den lovligt er i stand til at udøve.

Derimod er der intet i ministeriets redegørelse, der giver belæg for, inden
for logningsbekendtgørelsens formål, at opretholde logningen af sessionsdata.
Ud fra Justitsministeriets redegørelse kan det med rette hævdes, at
sessionslogningen som sådan er ubrugelig i politiets efterforskning, eftersom
der ikke er givet et eneste eksempel på en sag, hvor brugen af sessionsdata
har bidraget til opklaringen af en forbrydelse.

Det er i dette perspektiv på tide at revidere logningsbekendtgørelsen. Denne
revision bør, givet politiets manglende effektive brug af sessionlogningen,
der udgør godt 90% af de loggede data, indeholde en afskaffelse af denne type
logning i det hele taget.

