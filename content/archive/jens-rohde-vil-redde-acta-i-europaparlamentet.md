+++
title = "Jens Rohde vil redde ACTA i Europaparlamentet"
description = "imported from wordpress"
tags = []
date = "2012-05-03"
+++

For en uge siden blev ACTA officielt erklæret død i de danske medier, da Jens
Rohde meddelte at Venstre vil stemme nej sammen med resten af den liberale
gruppe i Europaparlamentet, når aftalen kommer til afstemning. Nu ser det
imidlertid ud til at Rohde forsøger at redde aftalen ved den kommende
afstemning ved at trække tænder ud på en anbefaling til resten af parlamentet.
Før ACTA kommer til den endelige afstemning i parlamentet, skal en række
forskellige udvalg give de øvrige parlamentarikere deres anbefalinger.
Parlamentets industri-, forsknings og energiudvalg ITRE, hvor Rohde er
næstformand, forhandler i øjeblikket om ordlyden af dets anbefaling om ACTA.
Udkastet til ITREs anbefaling om ACTA afsluttes med en klar konklusion om at
forkaste ACTA ved at »tilbageholde sin tilslutning til aftalen«. I et
ændringsforslag fra Rohde bliver den klare afvisning erstattet af et forslag
om at »tage hensyn til de ovenstående bekymringer i sin vurdering af aftalen«.
De »ovenstående bekymringer«, om at ACTA »ikke sikrer en rimelig balance«
mellem ophavsret, forretningsmuligheder, persondatabeskyttelse og
informationsfrihed, ønsker Rohde ligeledes at ændre til, at dele af ACTA »kan
se ud til at påvirke« denne balance. ITRE vil med Rohdes ændringsforslag gå
fra en klar anbefaling om at stemme nej, pga. ACTAs trussel mod fundamentale
rettigheder, således som den liberale gruppe har givet udtryk for, til en vag
opfordring om at »tage hensyn« til den negative opfattelse af ACTA. Lige nu er
der [et spinkelt flertal imod
ACTA](http://www.edri.org/edrigram/number10.8/acta-winning-or-losing) blandt
de folkevalgte i Europaparlamentet, og ITREs anbefaling er sammen med
anbefalingerne fra de øvrige udvalg med til at afgøre om dette flertal holder,
når den endelige afstemning finder sted. På sin facebookprofil skriver Rohde
at »vi stemmer imod ACTA og ønsker en genforhandling af aftalen. Dermed er der
flertal imod, og EU kan ikke deltage i aftalen, som den ligger.« Men ved at
trække tænder ud af ITREs anbefaling, viser Rohde, at han tilsyneladende ikke
ønsker at anbefale resten af parlamentet at følge i den liberale gruppes
fodspor og stemme nej til ACTA.

