+++
title = "Rohde: ACTA-opblødning var forsøg på kompromis"
description = "imported from wordpress"
tags = []
date = "2012-05-22"
+++

**Forslaget til opblødning af ACTA-opinion var et forsøg på at »rumme et kompromis«, fortæller Jens Rohde til Bitbureauet. Han har siden trukket sin signatur fra forslaget.** [![](https://bitbureauet.dk/wp-content/uploads/2012/05/actaeu.jpg)](https://www.laquadrature.net//files/images/20120306-Infographie_procedure_ACTA_PE.jpg) _Billede: Fra Europaparlamentets infografik om ACTA-processen_ [For nyligt kom det frem](https://bitbureauet.dk/2012/05/jens-rohde-vil-redde-acta-i-europaparlamentet/ "Jens Rohde vil redde ACTA i Europaparlamentet" ) at Jens Rohde havde sat sin signatur på et ændringsforslag til Europaparlamentets industri-, forsknings- og energiudvalg, ITREs opinion om ACTA. Forslaget var at ændre opinionens ordlyd fra en anbefaling om at »tilbageholde sin tilslutning til aftalen« til at »tage hensyn til de ovenstående bekymringer i sin vurdering af aftalen«. De »ovenstående bekymringer«, om at ACTA »ikke sikrer en rimelig balance« mellem ophavsret, forretningsmuligheder, persondatabeskyttelse og informationsfrihed, var ligeledes ændret til, at dele af ACTA »kan se ud til at påvirke« denne balance. Rohde har siden trukket sin signatur fra ændringen, og han forsikrer at han også selv stemmer imod aftalen samme med resten af den liberale gruppe. »Jeg kan garantere, at jeg har min gruppe bag mig«, siger han. Da forslaget blev stillet, frygtede han at udkastet til ITREs opinion, der var formuleret af Amelia Andersdotter fra den grønne gruppe i parlamentet, ikke kunne overleve en afstemning i udvalget. Det var årsagen til at den kritiske ordlyd måtte blødes op. »Hvis ikke der bliver blødt op på formuleringerne, vil man tvinge flertallet til at stemme imod hendes udkast og således de facto give en positiv tilkendegivelse ang. ACTA« siger Rohde. »Det vil binde alt for mange til også at stemme for ACTA på plenaren, hvor det for alvor tæller.« Han har tidligere påpeget at opinionen fra ITRE ingen indflydelse har på hvad parlamentet stemmer: »Der er stort flertal imod ACTA, og den såkaldte opinion fra ITRE har ingen betydning i den sammenhæng«, skriver han i en kommentar til det oprindelige indlæg. Nu siger Rohde imidlertid at ITREs opinion til handelsudvalget INTA, der skal give den endelige anbefaling til parlamentet, har betydning: »En ITRE opfordring til, hvad INTA skal stemme, kan samtidig virke kontraproduktivt og således netop være det, som redder en anbefaling af ACTA i land i INTA.« Ifølge Rohde, kan en negativ opinion fra et udvalg i Europaparlamentet til et andet altså resultere i en positiv anbefaling til selve parlamentet. I en kommentar til det oprindelige indlæg skriver han: »Når jeg sammen med de konservative har lavet en række ændringsforslag til ITREs holdningstilkendegivelse, så er det fordi det ikke er op til [ITRE] at beslutte et andet udvalgs holdning.« Det fik den internationale interesseorganisation European Digital Rights til at kommentere i en [ledende artikel](http://edri.org/edrigram/number10.9/ACTA-is-not-dead): »Han forklarede ikke hvad formålet med en holdningstilkendegivelse er, hvis ikke at give udtryk for en holdning.«

