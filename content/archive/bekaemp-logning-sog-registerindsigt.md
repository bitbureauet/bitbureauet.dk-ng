+++
title = "Bekæmp logning - søg registerindsigt!"
description = "imported from wordpress"
tags = []
date = "2012-04-14"
+++

Dagbladet Information sætter i disse dage [fokus på logning](http://www.information.dk/298306), og det samme gør Bitbureauet. Læs længere nede, hvorfor vi modstandere af logningen, og diskutér det gerne i kommentarsektionen. Måske er du ikke klar over det, men din teleudbyder gemmer alle oplysninger om, hvem du har ringet og sms’et til, hvornår du gjorde det og hvor du fysisk befandt dig imens. Din internetudbyder er gemmer alle oplysninger om, hvilke websider du har besøgt på internettet og hvornår du gjorde det. Det er de forpligtede til, som følge af [Logningsbekendtgørelsen](https://www.retsinformation.dk/Forms/R0710.aspx?id=2445), som er baseret på logningsdirektivet, der er vedtaget i EU. I de danske regler er udbyderne forpligtede til, at gemme oplysningerne i et år, selv om EU-reglerne ellers kun kræver et halvt år.

[Persondataloven](https://www.retsinformation.dk/Forms/R0710.aspx?id=828) giver borgere mulighed for, at få indsigt i de oplysninger som myndigheder og virksomheder registrerer og opbevarer om en. For at få sat fokus på, hvor mange følsomme persondata som findes om folks liv, hemmeligheder, vaner, interesser, særheder osv. rundt omkring hos danske tele- og internetudbydere, _opfordrer vi dig til at søge registerindsigt hos din tele- og internetudbyder_. Derved vil du få et unikt indblik i disse oplysninger. Det vil komme bag på fleste, hvor mange oplysninger det drejer sig om, og hvor detaljerede de er. Hvis mange kunder henvender sig til deres udbydere for at få registerindsigt, vil det også sende et kraftigt signal til virksomheder, myndigheder og lovgivere om, at borgerne rent faktisk bekymrer sig om logningen.

**Praktisk information om at søge registerindsigt**

Vi har i Bitbureauet gjort os nogle erfaringer med, at søge registerindsigt hos udbyderne. Flere af dem er slet ikke vant til at få den slags henvendelser, og kender ikke reglerne særlig godt. Derfor har vi lavet en skabelon som du kan bruge til at sende din anmodning om registerindsigt. Teksten indeholder de oplysninger og henvisninger som vi har oplevet at udbyderne efterspørger, når de får en indsigtsanmodning. Derfor burde dette brev være nok, men hvis din udbyder alligevel skulle henvende sig til dig med uddybende spørgsmål, er du velkommen til at kontakte os i Bitbureauet for vejledning. Vores email-adresse er [bitbureauet@bitbureauet.dk](mailto:bitbureauet@bitbureauet.dk)

[Du kan downloade skabelonen her](http://ge.tt/5HCFQJG/v/0). Den er ”låst” og du skalblot ufylde felterne med dine oplysninger og printe den. Du skifter mellem felterne med tabulator-tasten. (Hvis du kommer til at taste forkert, tryk da på tabulator-tasten igen indtil du er ved det rigtige felt) Du kan selvfølgelig også frit ændre i teksten som det passer dig – skabelonen er kun et forslag. [Download skabelonen som almindeligt ulåst Word- dokument](http://ge.tt/35KLQJG/v/0). Husk i dette tilfælde at rette alle steder manuelt hvor der står noget med gul baggrund! Anmodningen skal printes ud, underskrives og sendes som gammeldags papirpost, idet udbyderen skal have din underskrift for at kunne udlevere oplysningerne. (Husk at du kan bruge [Post Danmarks sms-frimærke-service](http://www.postdanmark.dk/da/Privat/Mobil %20services/Sider/home.aspx), hvis du ikke lige har et firmærke liggende) Til sidst skal vi nævne, at udbyderen kan kræve et gebyr på 200 kroner for at udarbejde oplysningerne og sende dem.

**Derfor er vi imod logning**

Bitbureauet er modstandere af logningsreglerne. Vi mener grundlæggende, at det er forkert at overvåge og opsamle oplysninger om alle borgere (masseovervågning) og opbevare disse oplysninger, så man har adgang til dem, hvis enkelte personer skulle blive mistænkt for noget kriminelt. Overvågning, herunder logning, er et alvorligt indgreb i den enkeltes frihed og ret til privatliv. Et af problemerne med logning er, at der som altid, når der opbevares meget følsomme persondata, er risiko for misbrug eller fejl, der kan føre til at oplysningerne kommer i uvedkommendes hænder.

Det er vigtigt at der er proportionalitet i mellem de friheder og rettigheder samt sikkerhed og dataselvbestemmelse, som borgerne må give køb på, og på den anden side den gevinst, som samfundet får, i form af muligheden for at kunne forhindre alvorlig kriminalitet som fx terrorisme. Vi mener, at denne proportionalitet ikke er til stede.

Logningen er blevet indført efter 11. september 2001 for at kunne bekæmpe terror, men bliver i stedet brugt til at forhindre andre typer mindre alvorlig kriminalitet. Terrorister og lignende alvorlige forbrydere må forventes at kunne sløre deres spor og undgå overvågningen (hvilket er forholdsvis simpelt ved at bruge midlertidige billige telefoner med taletidskort eller ved at bruge proxy og VPN når man er på internettet). Derfor rammer logningen kun lovlydige borgere og de mindre alvorlige forbrydere, hvilket giver et misforhold i proportionaliteten.

Vi mener i øvrigt, at der er noget principielt forkert i, at overvåge mennesker, uden en konkret mistanke og en domstolskendelse. Hvis politiet har mistanke ville de jo stadig kunne få en kendelse til at foretage overvågning, selv om logningen ikke fandtes.
