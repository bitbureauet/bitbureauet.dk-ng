+++
date = "2016-01-31T17:22:23+01:00"
draft = true
title = "3 punkter for et frit og åbent internet"
+++

Bitbureauet er en uafhængig internetpolitisk tænketank og interesseorganisation for et frit og åbent internettet.

Internettet er ikke blot et neutralt teknologisk værktøj. Det har politiske effekter og bliver påvirket politisk.

Vi undersøger tendenser i internettets udvikling og hæver den offentlige debat ved at opkvalificere meningsdannere, journalister og politikere.

Følgende tre punkter mener vi er nødvendige for at internettet kan blive frit og åbent:

## Kommunikationsfrihed

Internettet gør det muligt at dele og få adgang til information, og er derfor et reskab for ytringsfrihed.

Muligheden for frit at kommunikere og opsøge information på internettet følges af muligheden for at forsamle sig omkring fælles aktiviteter eller organisere sig for at protestere og kritisere.

Disse friheder bliver truet af censur som præventivt politiske indgreb.

I Danmark har vi et grundlovssikret forbud mod censur, men alligevel er vi et af de lande der aktivt censurerer internettet.

Når censur bliver betragtet som en acceptabel løsning på juridiske problemer er der ikke langt til at bruge det som middel i politiske sager.

## Privatliv og anonymitet

Samtidig med at internettet gør det muligt at kommunikere frit, muliggør det også masseovervågning gennem registrering af dets brugeres adfærd.

Denne overvågning foretages dels af virksomheder, der gemmer information om internetbrugere for at markedsføre produkter til dem.

Dels bruger myndigheder internettet til at masseovervåge, når de fx pålægger internetudbyderne at registrere og opbevare deres kunders datatrafik til evt. senere brug i politiefterforskninger.

Ligesom ytringsfrihed gennem censurforbuddet er stadfæstet i grundloven, sikres den enkelte borgers ret til privatliv gennem bestemmelserne om kommunikationshemmelighed.

Privatliv og muligheden for at kommunikere privat er ikke kun en vigtig forudsætning for et frit internet, men også for et frit samfund.

Privatliv og anonymitet gør internetbrugere i stand til at tage vare om deres egen identitet. Et vigtigt redskab i denne sammenhæng er kryptering.

## Netværksneutralitet

Internettet bygger på åbne standarder, som gør det muligt altid at bygge videre på det.

Dertil kommer at internettet i udgangspunktet er et neutralt netværk. Det betyder, at der ikke prioriteres i datatrafikken, sådan at en tjeneste leveres hurtigere end en anden.

Det betyder at alle i princippet har fri og lige adgang til at udbyde internettjenester. Dette åbne grundlag for innovation trues imidlertid af markedsmonopoliseringer på flere niveauer.

Dels bliver internettets brugerflader, primært world wide web, monopoliseret af en håndfuld store virksomheder. Dels ønsker visse internetudbydere (mod betaling fra selvsamme virksomheder) at prioritere i trafikken, således at noget indhold overføres hurtigere eller til en anden pris end andet.

Dette er et brud på netværksneutraliteten som gør det sværere for nye kræfter at udbyde tjenester, der kan konkurrere med de allerede etablerede.
