+++
title = "Telenor fjerner potentielt netneutralitetskrænkende forbehold"
description = "imported from wordpress"
tags = []
date = "2013-06-19"
+++

Telenor [har i dag meddelt](http://www.b.dk/tech/ubegraenset-tale-og-nul-
skype-gebyr-hos-telenor), at de vil fjerne den del af deres
[kundevilkår](http://www.telenor.dk/privat/kundeservice/kundeservice/PV/) hvor
de forbeholder sig ret til, at "implementere foranstaltninger mod eller helt
at spærre for IP-telefoni tjenester." Det er godt nyt i kampen for
netneutralitet! At sikre netneutraliteten er en af Bitbureauets mærkesager.
Netneutralitet betyder, kort fortalt, at internetudbydere ikke skal
diskriminere mellem forskellige typer af internettrafik. Hvis man udbyder
adgang til internet, skal man udbyde adgang til hele internettet og alle
aspekter af det. Forskellige internetudbydere har leget med tanken om at bryde
med dette princip, [fx ved at blokere for
Skype](http://www.computerworld.dk/art/214313/teliasonera-vil-kraeve-penge-
for-skype-samtaler) og andre ip-telefonitjenester (og evt. samtidig sælge et
dyrere abonnement ved siden af, hvor der er åbent for disse tjenester). Men
med Telenors udmelding ser det nu heldigvis ud til, at vi ikke kommer til at
se en udvikling i den retning foreløbigt. Vi opfordrer hermed kraftig de andre
udbydere til at følge trop - ~~og venter i øvrigt tålmodigt på, at Telenor
rent faktisk ændrer de gældende vilkår som lovet, hvilket ikke er sket i
skrivende stund~~ Telenors vilkår er nu opdateret. Samtidig mener vi i
Bitbureauet, at netneutraliteten er for skrøbeligt et område, til at overlade
det til markedet selv. Vi anbefaler at man regulerer dette spørgsmål ved lov,
således som man fx [har gjort i
Holland](https://www.bof.nl/2011/06/27/translations-of-key-dutch-internet-
freedom-provisions/). Vi ser nemlig også andre tendenser til, at udbydere
eksperimenter med netneutralitetens gråzoner. Det kan fx være når man
"diskriminerer positivt" ved at [tage penge for dataforbrug, undtagen når det
er facebook.com du henter data fra](https://www.onfone.dk/mobil/) \- eller når
man [sætter et loft på dataforbruget, men egne services ikke tæller med](http:
//yousee.dk/Hjaelp_og_Support/Bredbaand/Abonnement/Om_Bredbaand/Fair_use_pa_br
edbaand.aspx).

