+++
title = "Velkommen til Bitbureauet"
description = "imported from wordpress"
tags = []
date = "2011-03-05"
+++

_Bitbureauet_ er en ny dansk organisation, der koncentrerer sig om
internetpolitik. Vi kommer til at beskæftige os med alt fra

  * **netaktivisme**, som i de aktuelle arabiske opstande, hvor internet må bygges, når stater lukker det, til **netneutralitet** i europæiske landes 3G-netværk;
  * fra den fastlåste diskussion om **fildeling** til de konstruktive og visionære aspekter af digital **kopiering**;
  * fra hverdagens **internetkultur** i almindelighed til **postdigital** kultur;
  * fra læksider som [Wikileaks](http://213.251.145.96/) til **lækage-infrastruktur** som [OpenLeaks](http://openleaks.org/) ( ...og [Brusselsleaks](http://brusselsleaks.com/), [Balkanleaks](https://www.balkanleaks.eu/), [Tradeleaks](http://www.tradeleaks.com/), [Al-Jazeera Transparency Unit](http://transparency.aljazeera.net/) etc.);
  * fra **EU**'s logningsdirektiv til dansk **logningspraksis**, fra anonymitet og pseudonymitet til de [teknologier](https://www.torproject.org/) der sætter os i stand til at bestemme hvornår vi ønsker at blive identificeret og hvornår vi ikke ønsker det;
  * fra at debattere indskrænkende **lovgivninger** på nationalt, EU- og globalt plan til udførelse af konkrete **internetaktioner**, som fx at oprette [spejlsider](http://streisand.me/) af censureret materiale og alternative DNS-servere, når de sædvanlige bliver korrumperede;
  * ... og meget mere.

### Vi vil tale om og tænke over internet

Vi ønsker at bidrage til en øget forståelse af internettets muligheder og
potentialer, ved at indtage en almendannende rolle. Vi kommer til at holde
åbne værksteder, offentlige debatarrangementer og konsultere grupper og
personer om specifikke sager. Vi vil lære fra os og dele viden – fx undervise
journalister og andre interesserede i sikker kommunikation med kilder eller
vise internetbrugere hvad der bliver blokeret på nettet og hvordan de omgår
det. Vi kommer også til at virke i det parlamentariske felt, ved at tale og
rådgive politikere og NGO'er. Sidst men ikke mindst bliver Bitbureauet også et
sted for tænkning og opdagelse, som en [internetpolitisk tænketank](https://en
crypted.google.com/search?hl=da&q=%22internetpolitisk+t%C3%A6nketank%22).

### Vi vil bygge det internet vi gerne vil have

Vi vil tale om og tænke over internet. Samtidig vil vi også bygge det internet
vi gerne vil have: Et fladt, decentralt peer-to-peer-baseret internet, hvor
mulighederne for at påvirke verden på internet er fordelt ud til hele
internettets befolkning, fremfor at blive centreret på enkelte superenheder;
hvor overvågning og transparens ikke er hinandens modsætninger, men to typer
magt der kan fordeles mere lige; hvor personer og computere frit kan dele og
udveksle informationer med hinanden uden at skulle blive kontrollerede og
tvunget til at lade frugterne af deres fælles arbejde blive indfanget.

### **To gaver, fra os til jer:** _Bitpad_ og _Uhygli_

**_Bitpad_** er den første tjeneste, som vi udbyder, og bygger på teknologien _Etherpads_. En etherpad – eller blot, en _pad_ – er et kollaborativt skriveværktøj, hvor du og dine skrivepartnere kan skrive og ændre tekster i real-tid. Hvis du ikke forstår, så bare saml et par andre og [prøv det](http://pad.bitbureauet.dk/)! Vi har også tilføjet en gruppe-funktion med login, så mange pads kan samles på et sikkert sted. Du kan bruge Bitbureauets pads til alt fra at skrive en rapport med dine kollegaer, samle lister af vigtig information med manges hjælp, fælles mødereferater eller forelæsningsnoter med dine medstuderende. Eller find på endnu en smart måde at bruge padden på og fortæl os om det! _**Uhygli**_ er et overvågningssystem som kan give danske bloggere og websider mulighed for at registrere hvilke myndigheder og andre institutioner der læser og følger med i deres sites og blogs. Det er meget enkelt og fungerer ved, at et lille billede placeres et sted på siden, som så registrerer når de IP-numre som overvåges besøger siden. Systemet bygger på det lignende projekt [Creeper](http://gnuheter.com/creeper/). ... Et tredje projekt er i sin startfase og udgøres af et samarbejde med en not-for-profit virksomhed, der vil bygge og drive en såkaldt ** VPN-service**. En [VPN](https://secure.wikimedia.org/wikipedia/en/wiki/Virtual_private_network), også kaldet Virtual Private Network, gør det muligt for brugere at anonymisere al deres færden på internet og samtidig omgå blokering og censur. Projektet er i en meget tidlig fase og [søger eksperter i programmering og jura nu](http://letsbuildvpn.net/). Endemålet er, at det skal blive gratis og nemt for alle, at bruge VPN-tjenesten. 

### Hvem vi er

Bitbureauet er en sammensat gruppe mennesker med en kærlighed til internettet.
Vi er en blandet skare af hardcore programmører, teknofile lommefilosoffer,
[PROSA](http://www.prosa.dk/)-medlemmer, ophavsretskritiske pirater,
idealister for fri information etc. Vi er baseret i Danmark, men holder øje
med hvad der sker i andre lande, da spændingsfelterne i cyberspace opstår ofte
når grænseoverskridende fænomener møder nationale love og regler.
Inspirationen til _Bitbureauet_ af blandt andre [Electronic Frontier
Foundation](http://www.eff.org), [Telecomix](http://www.telecomix.org) og [La
Quadrature du Net](http://www.laquadrature.net/). Det er først lige begyndt.
Følg med her på bloggen...

