+++
title = "Høringssvar:  Hvorfor går vi på gaden imod ACTA?"
description = "imported from wordpress"
tags = []
date = "2012-02-26"
+++

Når hundredetusindvis af borgere går på gaden over hele Europa, er det ikke
kun i protest mod en international handelsaftale. Vi protesterer, fordi det
frie og åbne internet stykke efter stykke bliver begrænset og lukket af. ACTA
er internetpolitik udarbejdet på vegne af økonomiske særinteresser, som vi
ikke vil overlade beslutningen om internettets fremtid til. **Hvad vil ACTA
ændre?** De ansvarlige ministre har slået fast, at ACTA ikke ændrer dansk
lovgivning, men de har ikke fortalt hvordan aftalen vil skærpe
ophavsretshåndhævelsen. Som de skriver 10. februar 2012, sigter ACTA
»udelukkende på at sikre en mere effektiv udnyttelse af de allerede
eksisterende regler på området.« Ministrene forklarer ikke hvilke konsekvenser
det vil få for internetudbydere og -brugere. Det fremgår imidlertid af
tidligere udmeldinger: »Blandt de tiltag, som er mere vidtgående end de
eksisterende regler indenfor WTO, kan f.eks. nævnes forpligtelsen til at
foretage strafferetlig håndhævelse af myndighedernes egen drift,« skriver
daværende Udenrigsminister Lene Espersen til Europaudvalget 7. december 2010.
Staten skal altså tage en mere aktiv rolle i bekæmpelse af
ophavsretskrænkelser, hvilket uundgåeligt vil kræve en langt højere grad af
overvågning og censur af internettet, end hvad vi allerede ser idag.
Bestemmelserne om strafferetlige sanktioner i ACTA formuleres gennem begreber
som »kommerciel målestok« og kriminaliserer både »direkte og indirekte«
krænkelser, inklusiv »medvirken« til krænkelse. De er formuleret uden hensyn
til såkaldte 'de minimis' principper, dvs. uden en bundgrænse for hvor små og
trivielle krænkelser myndighederne bør gribe ind overfor. Som Ph.D i
statskundskab Casper Hunnerup Dahl skriver i Børsen: »I værste fald åbner
aftalen for vidtgående indgreb i den personlige frihed i kraft af vage
formuleringer og brede bestemmelser.« Han vurderer at aftalen, i forsøget på
at stramme håndhævelsen af immaterielle rettigheder, truer grundlæggende
rettigheder. Ligesom de vage og brede håndhævelsesfordringer, er dens
henvisninger til »rimelige og retfærdige« procedurer samt til
internetbrugernes rettigheder ikke formuleret klart. Udenrigsministeren
beskrev 11. marts 2010 ACTA som en aftale der »vil bidrage positivt til at
sikre virksomhedernes konkurrenceevne og omsætning.« Aftalens konsekvenser for
almindelige menneskers ret til informations- og ytringsfrihed, privatlivets
fred og retfærdig rettergang nævnes ikke med et ord. **Forhandlinger med kun
en enkelt part** Fordi de interessenter, som vil blive berørt af aftalens
konsekvenser, ikke blev inddraget i processen, er ACTA et ensidigt produkt.
Menneske-, borger- og forbrugerrettighedssorganisationer, for ikke at tale om
de folkevalgte politikere i Europaparlamentet og Folketinget, blev effektivt
sat uden for indflydelse, og aftalen bærer alene rettighedsindustriens
fingeraftryk. På denne måde er ACTA et mesterstykke i politisk lobbyisme. Den
lægger fundamentet til at lobbyister fra de enkelte landes
rettighedsindustrier kan kræve nye love, der ligger i forlængelse af
hensigterne bag aftalen, bl.a. gennem fortolkninger af aftalens mange
uklarheder. Således samler ACTA kræfterne fra alle de forslag til »effektiv
håndhævelse« der for tiden bliver foreslået og indført i forskellige EU-lande
og som alle bygger på overvågning af internetbrugere og censur af internettet.
I Danmark er det tilfældet med den såkaldte brevmodel, såvel som det skråplan
af censur, der er blevet lagt ud med DNS-blokeringen som håndhævelsesmiddel.
**Internettet kræver politisk innovation** ACTA er dårlig internetpolitik, da
aftalen er formuleret udelukkende på de ophavsretsintensive industriers
præmisser, og prioriterer deres økonomiske særinteresser uden at tage hensyn
til internettets andre interessenter, vigtigst af alt brugerne. Ph.D. i jura
Clement Salung Petersen siger til Politiken: »Selv om ACTA ikke ændrer dansk
lovgivning, så risikerer den at blive en spændetrøje for Danmark. For når
først vi har tiltrådt traktaten, vil det blive svært at ændre vores lovgivning
i fremtiden, selv om den kan være uhensigtsmæssig om 5 eller 10 år« I
betragtning af hvad internettet har budt på gennem to årtier, en udvikling som
også musik-, film- og en lang række andre brancher har nydt godt af, er det
kortsigtet og uhensigtsmæssigt at låse os fast til en tankegang fra før
internettets tidsalder. Det gør vi med ACTA. Efter ACTA vil vi ikke være i
stand til at føre internetpolitik i en retning styret af argumenter, evidens
og beskyttelse af individuelle rettigheder, frem for særinteresser, lobbyisme
og beskyttelse af tidligere tiders privilegier. **Anbefaling** Bitbureauet
anbefaler at forkaste ACTA. Start forfra og før an i en global
internetpolitik, hvor offentligheden, civilsamfundet og ikke mindst de
udviklingslande, der også har været fraværende i ACTA-processen, sidder med
til bords. De uformelle spilleregler, der hidtil har givet bloggeren og
mediemogulen samme vilkår, bør sikres som grundlæggende digitale rettigheder,
hvis vi vil sikre adgang for alle, således at vi ikke i fremtiden behøver at
gå på gaden, når den næste lyssky handelsaftale truer friheden på internettet.

