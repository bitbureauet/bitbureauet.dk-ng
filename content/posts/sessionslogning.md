+++
title = "Den formålsløse registrering, der ikke ville dø"
description = "imported from wordpress"
tags = []
date = "2013-05-28"
+++

I dag bringer [Version2
nyheden](http://www.version2.dk/artikel/sessionslogningen-fortsaetter-
enhedslisten-og-venstre-kunne-ikke-skaffe-flertal-52222) om at det alligevel
ikke har lykkedes at skabe flertal i Folketinget for at afskaffe den danske
logning af internettrafik (sessionslogning). Over 90% af alle de data som
registreres om danskeres brug af telefon og internet skyldes
sessionslogningen, men Justitsministeriet har kun kunne redegøre for een
enkelt sag hvor sessionslogningen har været til gavn for efterforskningen.
Således lader det til, at der hvert år registreres ganske formålsløst
billioner (12 nuller) af oplysninger om danskeres internetvaner.

** Internetlogning og sessionslogning**

Sessionslogningen blev indført i Danmark med logningsbekendtgørelsen. Trods
lovhjemlen var indført i 2002 som en del af antiterrorpakke I, trådte
bekendtgørelsen først i kraft i 2007. En af de primære årsager til at det tog
fem år før hjemlen reelt kunne bruges, skyldes blandt andet de store
vanskeligeheder internetudbyderne havde med at opfylde Justitsministeriets
ønsker til sessionslogning.

Som følge af det europæiske datalogningsdirektiv skal tele- og
internetudbydere registrere oplysninger om telefonopkald, sms-beskeder og
adgang til internettet. Fælles for direktivet er at de registrerede
oplysninger kun beskriver omstændighederne (telefonnumre, varighed,
geolokation) og ikke kommunikationens indhold (hvad der blev talt om).
Sessionslogningen er ikke et krav i direktivet, men af dansk oprindelse og har
været på Justitsministeriets [ønskeseddel](http://www.statensnet.dk/betaenknin
ger/1201-1400/1377-1999/1377-1999_htm/hele.html) siden 1999. Ved at registrere
dele af internettrafikkens indhold, tiltænkes det, at der kan udledes
yderligere oplysninger om hvad formålet med kommunikationen har været.

Trods internetkommunikation i sin natur er ganske forskellig fra traditionel
telekommunikation, forsøges der med sessionslogning at sammenstille disse
kommunikationsformer:

> ”_Endvidere bør udbyderen logge IPadresse for den, der ringer op, brugertid,
tidspunkt for opkobling/nedkobling, opkoblingens længde og
__**sessionstype**__ (FTP/Telnet)_” \- Betænkning nr. 1377/1999 om
børnepornografi og IT-efterforskning

Internettrafik skulle reduceres så det svarede til et telefonopkald mellem to
parter. Problemet er blot, hvis vi skal blive i telefonterminologien, at
internettet er et konferenceopkald med et par milliarder deltagere, hvor alle
taler samtidigt. Derfor skal udbyderene både registrere informationer om
forbindelsen (opkaldet) samt dele af indholdet (hvem der taler med hvem).

_[![sessionslogning](https://bitbureauet.dk/wp-
content/uploads/2013/05/sessionslogning.png)](https://bitbureauet.dk/wp-
content/uploads/2013/05/sessionslogning.png)_

Logningen som kræves af datalogningsdirektivet vedrører kun oplysninger om
**forbindelsen**. Dette er fx hvor man har været når man foretager opkaldet
(geolokation), hvem der ringer til hinanden (A- og B-nummer), tidspunktet,
varighed, mv. For internetforbindelser registreres også hvilken IP-adresse man
er blevet tildelt af udbyderen.

Sessionslogningen vedrører kun **indholdet** af internettrafik, specifikt
hvilke andre IP-adresser brugerens computer (herunder tablets, mobiltelefoner,
internetopkoblede køleskabe, mv.) har kommunikeret med. Ved almindeligt
internetbrug, kommunikerer din computer med mange forskellige IP-adresser for
fx at vise dig en hjemmeside. For at vise politiken.dk, sendes der ca. 4.000
beskeder (pakker) over internettet over 140 forskellige forbindelser (TCP/UDP)
til ca. 25 forskellige servere (IP). På det tidspunkt hvor
logningsbekendtgørelsen blev udarbejdet, var det praktisk umuligt at foretage
så fintmasket en registrering hos internetudbydrene Derfor måtte udbyderne
nøjes med kun at registrere hver 500. pakke. Det kan dog være ganske svært at
udlede hvad foremålet med kommunikationen har været når der er 25 IP-adresser
involveret i at vise dig Politikens forside, at kun 0.2% af trafikken
registres gør det nok endnu sværere. Sessionslogningen udgør i dag mere end
90% af alle de data som registreres efter logningsbekendtgørelsen, en andel
der må forventes at stige.

** Revision**

Da logningsreglerne blev hjemlet i 2002, blev der samtidig indsat en
revisionsbestemmelse, der sikrede at Folketinget skulle evaluere anvendelsen
af reglerne. Ind til nu er revisionen blevet [udskudt tre
gange](https://bitbureauet.dk/2013/01/revision-af-logningsregler-nu/), og
Justitsministeren forsøger i øjeblikket at udskyde for fjerde gang.

Undskyldningen for at udskyde revisionen de seneste par gange, er at man har
afventet hvilke tiltag europakommissionen vil lave på dette område. Dog er der
intet der tyder på at kommisionen vil foretage sig noget [inden for
overskuelig fremtid](http://www.version2.dk/artikel/sessionslogningen-
fortsaetter-enhedslisten-og-venstre-kunne-ikke-skaffe-
flertal-52222#comment-238074). Derudover er der mere end god grund til at
kigge nærmere på den særlige danske sessionslogning.

Sidste gang revisionen blev udskudt (L 53, folketingsåret 2011-12), bad
Folketinget om ”[en kvalitativ og kvantitativ opgørelse over den hidtidige
brug af
logningsdata](http://www.ft.dk/samling/20111/lovforslag/l53/betaenkning.htm)”
fra Justitsministeriet. I denne [opgørelse](
http://www.ft.dk/samling/20121/almdel/reu/bilag/125/1200765.pdf) kommer
Rigspolitiet med blot
[eet](http://www.ft.dk/samling/20121/lovforslag/l142/spm/18/index.htm#nav)
[eksempel](https://bitbureauet.dk/2013/02/det-er-tid-til-at-revidere-
logningsbekendtgorelsen/) på anvendelsen af sessionslogningen. Til
sammenligning er der utallige eksempler på anvendelsen af telelogningen.

Sessionslogningen må betragtes som et meget dyrt fejlet forsøg. På de 5 år
hvor det har været muligt at gå tilbage i den historiske internettrafik for
privatpersoner, har Politiet kun kunne finde et eksempel på at det har været
anvendt med succes. Sagen handlede hverken terrorisme, personfarlig eller
bandekriminalitet, men om tyveri fra en netbank. Det er trist at
Christiansborg ikke vil erkende at forsøget er fejlet, og stoppe med at sende
regningen for overvågningsapparatet videre til forbrugerne.

