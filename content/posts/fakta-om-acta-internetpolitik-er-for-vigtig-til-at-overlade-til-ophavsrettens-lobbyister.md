+++
title = "Fakta om ACTA: Internetpolitik er for vigtig til at overlade til ophavsrettens lobbyister"
description = "imported from wordpress"
tags = []
date = "2012-02-09"
+++

Følgende debatindlæg blev bragt af
[Altinget.dk](http://www.altinget.dk/eu/artikel/internetpolitik-maa-ikke-
overlades-til-ophavsrettens-lobbyister "Altinget" ) 8\. februar: 6\. februar
meldte Dansk Journalistforbund (DJ) sig på banen i debatten om ACTA under
overskriften '[Fakta om
ACTA](http://journalistforbundet.dk/Nyheder/2012/Februar/Fakta-om-ACTA/ "Fakta
om ACTA" )'. Med henvisning til et notat udarbejdet af RettighedsAlliancen,
som DJ er en del af, gentog fagforbundet hvad handelminister Pia Olsen Dyhr
tidligere har meldt ud: Der er ikke noget at komme efter; aftalen ændrer ikke
dansk lovgivning. Dansk Journalistforbund stod således skulder ved skulder med
film- og musikbranchen gennem medlemskabet af den fælles lobbyorganisation
RettighedsAlliancen. På samme måde som ACTA blev forhandlet bag lukkede døre i
tæt samarbejde med de ophavsretsintensive industrier, blev DJs beslutning om
støtte til ACTA taget uden forudgående debat i organisationens medie- og
kommunikationspolitiske udvalg. Beslutningen fik flere af fagforbundets
medlemmer op af stolene og der blev ikke lagt fingre imellem i [den
efterfølgende debat](http://journalisten.dk/dj-st-tter-acta "Læs
kommentarsporet..." ). Siden har DJs næstformand Lars Werge
[forklaret](http://journalistforbundet.dk/Nyheder/2012/Februar/DJ-i-debat-om-
ACTA/), at han alligevel ikke talte på forbundets vegne da han sagde følgende:
»Vi synes det er en god idé.« Dette efterlader imidlertid spørgsmålet om
RettighedsAlliancens rolle i DJs kontante støtte til ACTA. Var det på eget
initiativ at Lars Werge udtalte sig, eller skete det på opfordring? Forsøget
på at afmontere kritik ved ikke at forholde sig til den kom tidligere til
udtryk i Pia Olsen Dyhrs [debatindlæg i Information 1.
februar](http://www.information.dk/292316 "ACTA er en sejr for Danmark" ),
hvor ministeren valgte helt at se bort fra hvad hun selv kaldte ACTAs
»negative virkninger for ytringsfriheden og internettet.« Realiteten er
imidlertid, at der over et bred vifte af organisationer er massiv kritik af
netop denne side af ACTA, både af processen, som var lukket og hemmelig,
produktet, som er uklart og åbent for fortolkning, og ikke mindst af den
internetpolitiske trend som aftalen er en del af. ACTA er blot endnu skud på
stammen af initiativer taget enten af eller på vegne af ophavsrettens
lobbyister, herhjemme i skikkelse af RettighedsAlliancen. Der er tale om
tiltag som brevmodellen og DNS-blokering i Danmark, lovforslagene SOPA og PIPA
i den amerikanske kongres og senest den for nyligt lækkede amerikanske Trans-
Pacific Partnership-aftale, der indeholder de mest vidtgående af de tiltag
der, i det mindste, er blevet skrevet ud af ACTA. Fælles for alle disse
initiativer er, at de bliver fremført til fordel for en snæver særinteresse og
til skade for et bredere og mere væsentligt samfundsmæssigt gode, nemlig det
frie og åbne internet, der ikke kun er kanal for informations- og
ytringsfrihed under repressive regimer, men også en hidtil uset motor for
vækst og global udvikling. Internettets frihed og åbenhed har vist sig som
dets største poltiske og økonomiske potentiale, et potentiale ACTA er med til
at underminere. Så længe internetpolitik bliver ført på vegne af de interesser
der har mest gavn af udvidet kontrol af brugerne, vil den være reaktionær. En
innovativ internetpolitik ville i stedet være at tage udgangspunkt i
internettets brugere og sikre deres digitale rettigheder.

