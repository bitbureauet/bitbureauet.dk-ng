+++
title = "Hvordan sikrer vi et frit og åbent internet?"
description = "imported from wordpress"
tags = []
date = "2013-03-11"
+++

Følgende er kommentaren til en udfordring på samarbejds- og samfundsværktøjet
[Tag Del](http://tagdel.dk/challenges/hvordan-sikrer-vi-et-frit-og-abent-
internet). [![hellodemo](https://bitbureauet.dk/wp-content/uploads/2013/03/hel
lodemo.jpg)](https://secure.flickr.com/photos/greensefa/7500695660/)
Internettet er grundlæggende designet til at være frit og åbent. Frit forstået
sådan at alle der kobler sig på det er en del af det, og åbent på den måde at
det er muligt for enhver at bygge videre på dets infrastruktur og opfinde nye
måder at bruge det. Historisk set har internettet været den største motor
nogensinde for både ytringsfrihed, hvor milliarder af mennesker har fået
adgang til at kommunikere sammen, og vækst, hvor den innovation internettet
muliggør stadig forandrer, udfordrer og udvikler stort set alle branchers
forretningsmodeller. Samtidig er internettets frihed og åbenhed under pres.
Fra politisk hold kommer presset fra aktører, der ser nettets
ytringsmuligheder som en potentiel trussel mod deres magt. Censur og
overvågning af vores færden på internettet bliver i højere og højere grad
betragtet som legitime magtmidler, med Kina, Iran og Syrien som nogle af de
mest skræmmende eksempler, men også lande som Danmark censurerer og overvåger
aktivt internettet. Økonomisk set kommer presset fra aktører, hvis
forretningsmodeller baserer sig på forældede måder at skabe og udtrække værdi.
De slemmeste eksempler kommer fra pladebranchen, der i løbet af et årti truede
med at sagsøge internetbrugere "hele vejen til helvede", og senest er man i
telebranchen begyndt at snakke om at blokere for VoIP (voice-over-IP:
internetbårne telefontjenester), der konkurrerer med branchens gamle modeller.
Internettets udfordring er et spørgsmål om, hvilket samfund vi gerne vil have.
Spørgsmålet er, om det internet, vi er ved at skabe, er det internet, vi vil
have. Internettet er potentielt set frit og åbent, men der er brug for
initiativer, der holder øje med de kræfter, som modarbejder friheden og
åbenheden, og som kan rejse opmærksomhed og lægge politisk pres den en anden
vej, så fremtidige generationer kan nyde de samme muligheder som internet har
givet de nuværende.

