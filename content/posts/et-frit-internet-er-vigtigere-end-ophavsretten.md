+++
title = "Et frit internet er vigtigere end ophavsretten"
description = "imported from wordpress"
tags = []
date = "2011-11-02"
+++

_Følgende debatindlæg blev bragt i beskåret form i Politiken 24.10 Her han du
læse det fulde indlæg:_ I Politiken 19.10 udtaler talsperson for
RettighedsAlliancen, Maria Fredenslund, at anonymitet på internettet er »et
kæmpe problem,« da det gør det umuligt at opspore hvem der gør
ophavsretsbeskyttet materiale tilgængeligt uden tilladelse. Hun sammenligner
brugere af krypterede VPN-forbindelser med hardcore bandemedlemmer.
Proportionerne i den sammenligning er helt i skoven. At sammenligne
forbrugere, der deler film og musik på nettet, med bandemedlemmer, som slår
folk ihjel, viser hvor desperat rettighedsindustrien er for at gøre sig
relevant overfor de nyvalgte lovgivere i Folketinget. Muligheden for at være
anonym på internettet handler ikke om plade- og filmbranchens
ophavsrettigheder, men om almindelige menneskers borgerlige
frihedsrettigheder, som kommunikationsfrihed og retten til privatlivets fred.
Når man færdes på gaden i Danmark, er det med en forventning om, at
myndigheder og private interesseorganisationer som RettighedsAlliancen ikke
holder øje med hvem man er, hvor man er på vej hen og hvem man snakker med.
Heller ikke selv om man skulle have en usb-pind i lommen med en kopi af Max
Pinlig. I modsætning til i diktaturstater, som fx Syrien, bør vores ret til at
være frie for overvågning og registrering også gælde, når vi kommunikerer på
internettet. Muligheden for, gennem anonymitet, at beskytte sig mod
overvågning er et af de redskaber, som aktivister i bl.a. Mellemøstens
diktaturregimer bruger, når de kæmper for de rettigheder som vi tager for
givet herhjemme, rettigheder som eroderer, når RettighedsAlliancen forsøger at
beskytte sine særinteresser i ophavsretten.

