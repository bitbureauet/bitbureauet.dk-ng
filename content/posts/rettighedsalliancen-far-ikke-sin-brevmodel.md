+++
title = "Rettighedsalliancen får ikke sin brevmodel"
description = "imported from wordpress"
tags = []
date = "2012-06-20"
+++

**Den omstridte brevmodel er taget af bordet som et middel til at bekæmpe piratkopiering. Kulturministeriet sætter nu fokus på innovation på internettets og brugernes præmisser.** [caption id="attachment_443" align="alignright" width="228" caption="Foto: Avia Venefica (CC-BY)"][![](https://bitbureauet.dk/wp-content/uploads/2012/06/burnafterreading.jpg)](https://secure.flickr.com/photos/avenefica/4256773211/)[/caption] Kulturministeret lancerer i dag et udspil, som skal fremme forbruget af kreativt indhold på internettet. Brevmodellen, der har været diskuteret gennem flere år, er taget af bordet. Dermed får Rettighedsalliancen ikke sin vilje. Dog rummer udspillet mulighed for at indføre brevmodellen på et senere tidspunkt. Det er positivt, at man fra politisk hold har valgt en mere fornuftig og fremadskuende vej, og ikke besluttet sig for den brevmodel, som Rettighedsalliancen og den tidligere regering ønskede sig. Desværre er den kun lagt i skuffen og ikke smidt i skraldespanden. Med det nye udspil forsøger Kulturminister Uffe Elbæk at gøre op med et årtis fodslæb i den danske digitale kulturpolitik, der indtil nu har handlet om at bekæmpe piratkopier. Nu går det i højere grad ud på at fremme de digitale indholdstjenester. Det første og væsentligste punkt i Kulturministeriets udspil er et såkaldt innovationsforum, der skal bidrage til, at internettet bliver en positiv infrastruktur for kulturformidling på brugernes præmisser. Bitbureauet er positivt indstillet over for denne del af Kulturministeriets udspil. Udspillet rummer imidlertid også problematiske elementer. Man vil fx fortsætte med at censurere hjemmesider. Ligeledes opfordrer man til en praksis om såkaldt notice-and-takedown, hvor rettighedshavere henvender sig direkte til webtjenester, for at få formodet krænkende indhold fjernet. Det kender vi fra USA, og det er et middel, der i mange tilfælde allerede bliver brugt til censur. Det rummer også retssikkerhedsmæssige problemer, da domstolene ikke bliver involveret, hvilket privatiserer lovhåndhævelsen. Det er et fremskridt i sig selv, at der kommer fokus på internettet som en positiv infrastruktur for kulturformidling og innovation. Noget tyder på, at det digitale forår, som blev sat i gang med anti-ACTA protesterne, er blevet til sommer, og har båret frugt. Nu skal det bare følges til dørs, og det kræver et mere dybdegående eftersyn af ophavsretten. Ophavsretten har brug for grundlæggende reformer, og udspillet er et skridt i den rigtige retning. De sidste mange års kopikamp har ikke været forgæves. Der har indtil nu ikke været ført egentlig politik på det ophavsretslige område. Den politik, der nu bliver lagt op til, er mere fremsynet, selvom den desværre stadig bærer præg af en række ophavsretlige dogmer, der ikke er evidens for. _Bitbureauet lavede tidligere på året et [kampagnesite mod brevmodellen](http://brevmodellen.dk/ "Brevmodellen" ), med tilhørende [kilder](https://bitbureauet.dk/2012/03/brevmodellen-nej-tak/ "Brevmodellen, nej tak!" )._

