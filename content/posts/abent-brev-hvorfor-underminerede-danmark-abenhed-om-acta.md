+++
title = "Åbent brev: Hvorfor underminerede Danmark åbenhed om ACTA?"
description = "imported from wordpress"
tags = []
date = "2012-02-13"
+++

Følgende er et åbent brev sendt til ministrene Pia Olsen Dyhr, Ole Sohn og
Uffe Elbæk: Kære Handels- og Investeringsminister Pia Olsen Dyhr, Erhvervs- og
Vækstminister Ole Sohn og Kulturminister Uffe Elbæk. Det er de færreste der er
blevet overbevist af jeres forsikringer om, at ACTA ikke kommer til at have
nogen negative konsekvenser for menneskerettigheder på internettet, særligt
retten til ytringsfrihed og privatlivets fred, samt almindelig retsikkerhed.
Denne bekymring står vi ikke alene med i Bitbureauet. En bred vifte af
organisationer har siden 2008 kritiseret både forhandlingernes lukkethed og
aftalens konsekvenser. Senest har Amnesty International kaldt ACTA »en
Pandoras æske af potentielle menneskerettighedskrænkelser.« En af de ting der
gør os skeptiske overfor ACTAs konsekvenser er at hele forarbejdet til aftalen
fortsat bliver hemmeligholdt. Flere NGOer i USA, Holland og Tyskland har fået
afslag på at se forhandlingsdokumenterne. Det har fået formanden for Den
Grønne Gruppe i Europaparlamentet til at klage til den europæiske ombudsmand.
Det er normen for internationale forhandlinger om ophavsret, der ellers har
foregået i FN-regi under WIPO og under WTO med TRIPS-aftalen, at NGOer og
offentligheden har adgang til processen. Forarbejdet til ACTA har derimod
fundet sted uden indflydelse fra civilsamfundets organisationer. Både i
Handelsministerens samråd i Europaudvalget 10. februar og i jeres kronik i
Information 11. februar fremfører den danske regering, at den »hele vejen
igennem« har arbejdet for åbenhed omkring ACTA-processen, så offentligheden
har kunnet orientere sig. Dette er en selektiv tilgang til realiteterne, hvis
ikke direkte vildledning. I svar til Folketingets Erhvervsudvalg 20. januar
2010 skriver daværende Udenrigsminister Lene Espersen, at Danmark har »støttet
Kommissionens tilbageholdenhed med offentliggørelse af
forhandlingsdokumenter«. Dette begrundes med hensynet til de andre
forhandlingsdeltagere. Dertil fremgår det af lækkede dokumenter fra den
hollandske ACTA-delegation, at kun ganske få lande decideret var imod at åbne
processen op og gøre alle forhandlingdokumenterne tilgængelige for
offentligheden. Af de lande beskrives Danmark som det mest ufleksible i sit
standpunkt. Danmark støttede således ikke kun aktivt hemmeligholdelsen, med
begrundelse i andre landes interesser; vi var selv frontløbere i at holde
processen lukket for offentligheden. For at forstå hvordan ACTA vil blive
implementeret i Danmark, i tilfælde af at Europaparlamentet ratificerer
aftalen, er det nødvendigt at ministrene redegører for Danmarks rolle i
processen, så hensigterne bag Danmarks engagement og bidrag til aftaleteksten
står klart. Danmark har fulgt forhandlingerne tæt og deltaget aktivt, ikke
blot via Europakommisionens mandat, der dags dato ikke er fuldt
deklassificeret. Uden klarhed om det danske engagement er det umuligt for
offentligheden at vurdere hvordan hensigterne bag ACTA vil komme til udtryk i
en eventuel implementering af aftalen i Danmark. Vi mener ligeledes at en
redegørelse for de danske forslag og indstillinger til ACTA-teksten kan give
ministrene mulighed for at vinde den troværdighed tilbage, som de har sat på
spil i deres forsvar for aftalen. _Bitbureauet_ **Kilder:**

  * Amnesty kalder ACTA en Pandoras æske: <http://www.amnesty.org/en/news/eu-urged-reject-international-anti-counterfeiting-pact-2012-02-10>
  * Daniel Cohn-Bendit & Rebecca Harms fra Den Grønne Gruppe, opfordrer Europaparlaments formand til at samarbejde med ombudsmanden om at afklassificere hemmelige ACTA dokumenter: <http://lists.act-on-acta.eu/pipermail/hub/2012-February/000085.html & http://en.act-on-acta.eu/Main_Page>
  * Handelsministeren i samråd i Europaudvalget: <http://www.ft.dk/webtv/video/20111/euu/20.aspx>
  * Ministrenes kronik i Information: <http://www.information.dk/293226>
  * Udenrigsministerens svar til Folketingets Erhvervsudvalg 20. januar 2010: <http://www.ft.dk/samling/20091/almdel/eru/spm/60/svar/679749/788129.pdf>
  * »Belgium, Portugal, Denmark and Germany are still not convinced that complete transparency has to be achieved. It seemed Germany, Belgium and Portugal were to be persuaded, but Denmark is not very flexible.« <http://www.bigwobber.nl/2010/02/25/dutch-internal-acta-documents/>
  * EU Kommissionens mandat er ikke fuldt deklassificeret: <http://www.eu-oplysningen.dk/nyheder/euidag/2010/April/acta/>

