+++
title = "Juridisk vurdering af Facebooks overvågning af chat"
description = "imported from wordpress"
tags = []
date = "2012-07-13"
+++

Facebook har i denne uge fortalt, at de overvåger Facebook-brugernes
chatbeskeder, med det formål at opspore mulig kriminalitet. Diskussionen
blussede op igen, efter nyheden om, at [Facebooks overvågningsteknologi havde
ført til, at politiet kunne anholde en formodet
pædofil](http://www.reuters.com/article/2012/07/12/us-usa-internet-predators-
idUSBRE86B05G20120712), inden han nåede at mødes med sit offer. Overfor Ritzau
[forklarer Facebooks talsperson i
Norden](http://www.information.dk/telegram/305775), at systemet fungerer ved
at et program overvåger al chat og automatisk advarer Facebook-medarbejdere,
hvis det finder beskeder med mistænkeligt indhold. Medarbejdere læser derpå
beskeden igennem, og vurderer om der skal tages kontakt til politiet. I
Ritzaus artikel interviewes juraprofessor [Søren Sandfeld
Jakobsen](http://vbn.aau.dk/da/persons/soeren-sandfeld-
jakobsen\(094af77a-aa7e-496b-b4d6-2fffdb04534b\).html) (SSJ) som vurderer at
Facebooks overvågning er lovlig. Sandfelds udtalelser var tydeligvis ikke
gengivet til fulde, og jeg henvendte mig derfor til SSJ for at få uddybet.
Svaret kan du læse herunder. Denne blogpost er primært skrevet for at dele
SSJ's svar med alle dem, som er interesserede i denne sag, og har diskuteret
flere steder, bl.a. på Version2, Information og ja, Facebook . Motivationen
er, at få uddybet de juridiske problemstillinger. SSJ har tilkendegivet, at
han gerne svarer på spørgsmål og diskuterer sagen, så det vil jeg opfordre
alle til at gøre i kommentarfeltet nederst.

_Kære Troels_

_Tak for din mail. Jeg kan godt forstå, at du gerne vil vide lidt mere om
overvejelserne bag mine udtalelser. Ritzaus gengivelse var var temmelig
kortfattet - og noget ufyldestgørende! Men det er også et komplekst område._

_Jeg lægger på baggrund af oplysningerne i pressen til grund, at Facebook
foretager en teknisk (og i et vist omfang automatiseret) overvågning af
chatten på tjenesten, og at særlige ord, der kan vække mistanke om strafbare
eller andre ulovlige forhold, "tages ud" til videre undersøgelse, herunder
eventuelt videregives til politiet mhp. efterforskning og retsforfølgning._

_Det rejser efter min vurdering to juridiske problemstillinger: Er
overvågningen lovlig ift. straffelovens regler om privatlivets fred? Er
overvågningen lovlig ift. persondataloven._

_Straffelovens regler om privatlivets fred beskytter bl.a. brevhemmeligheden
og ulovlig adgang til andres e-mail og informationssystemer, jf. §§ 263 og
263a. Overvågning af andres kommunikation via en chat-tjeneste vil som
udgangspunkt udgøre en krænkelse af disse bestemmelser. Imidlertid finder
bestemmelserne ikke anvendelse, hvis der foreligger et samtykke fra den
overvågede. Som jeg sagde til Ritzau (men som ikke blev gengivet i artiklen),
går jeg ud fra, at Facebook i deres brugervilkår har et klart vilkår om, at de
er berettiget til at at overvåge chatten mhp. at kunne gribe ind over for
strafbare handlinger, således at brugeren ved at acceptere brugervilkårene
herved har givet samtykke til overvågningen._

_Selv om der ikke måtte foreligge et samtykke, er overvågningen dog formentlig
alligevel lovlig i dette tilfælde. Det skyldes, at straffelovens regler om
fredskrænkelser (herunder beskyttelsen af brevhemmeligheden og adgangen til
andres informationssystemer) kun gælder for overtrædelser, der må anses for
"uberettigede". Den almindelige opfattelse i den juridiske teori er, at en
overvågning, der har til formål at forhindre strafbare handlinger, ikke kan
anses for "uberettiget" og således ikke er ulovlig. Det gælder efter min
mening særligt for Facebook og andre sociale medier, der jo har udviklet og
drifter den tjeneste, som chatten udspiller sig på, og som derfor ikke bare
har ret, men formentlig i et vist omfang også pligt til at tage alle
nødvendige og rimelige forholdsmidler i brug for at forebygge strafbare
handlinger begået via chatten. De kan altså ikke bare "lade stå til"._

_I relation til persondataloven er spørgsmålet, om det er lovligt at overvåge
og registrere (udvalgte dele af) brugernes chat. Svaret er, at ja, det er
lovligt, hvis følgende betingelser er opfyldt: For det første skal der være en
saglig grund til overvågningen/registreringen. Idet formålet med overvågningen
er at forhindre alvorlig kriminalitet på Facebooks egen tjeneste, er der næppe
tvivl om, at der foreligger en saglig grund. Dernæst skal overvågningen være
proportional, dvs. at overvågningen ikke må være mere vidtgående end formålet
tilsiger. Dette er et vanskeligt spørgsmål, men baseret på de (meget
sparsomme) oplysninger om overvågningen, som jeg har fået, er det min
vurdering, at denne betingelse også er opfyldt. Desuden skal Facebook have
hjemmel i persondataloven til at behandle de registrerede oplysninger, der jo
kan være oplysninger om strafbare forhold. Sådanne oplysninger må behandles,
hvis det "er nødvendigt for at varetage en berettiget offentlig interesse". Da
børneporno og andre overtrædelser af straffeloven selvsagt er en væsentlig
offentlig interesse, er denne betingelse ligeledes opfyldt. Endelig skal den
registrerede informeres om, at der finder en registrering sted. Jeg
understregede derfor over for Ritzau (hvilket heller ikke blev gengivet), at
Facebook skal informere brugerne om, at de foretager en - teknisk og
automatiseret - overvågning mhp. at forhindre strafbare gerninger. Jeg
antager, at dette i et eller andet omfang også er tilfældet._

_Så alt i alt: Overvågningen er - i dette tilfælde - formentlig lovlig. Det er
dog klart, at for at foretage en tilbundsgående analyse heraf, skal man være i
besiddelse af langt mere detaljerede oplysninger om Facebooks overvågning. I
den forstand er analysen oven for temmelig overfladisk. Men nu ved du i hvert
fald, hvad der ligger til grund for mine udtalelser :)_

_Hvis du har bemærkninger eller kommentarer, hører jeg dem meget gerne. Dette
er jo et samfundsmæssigt vigtigt - og nyt - område._

_Venlig hilsen_ _ Søren Sandfeld Jakobsen_

