+++
title = "Internettet er en udfordring"
description = "imported from wordpress"
tags = []
date = "2012-02-20"
+++

Efter regeringsskiftet i 2011 blev Bitbureauet bedt om at stille en udfordring
til Dagbladet Informations åbne tænketank
[100dage](http://www.information.dk/100dage). Følgende er den kommentar, som
begrundede udfordringen: Vi tager internettet for givet og lægger først mærke
til det, når det bryder sammen. På valgaftenen gik TDCs netværk ned i
København og efterlod omkring 40.000 borgere uden internet og mobiltelefoni,
deriblandt politikere og journalister på Christiansborg. I 90’erne talte man
om internettet som en virtuel verden adskilt fra virkeligheden. Gennem sit
fravær på valgaftenen viste internettet sig imidlertid, endnu en gang, at være
en del af virkeligheden. Selv om valghandlingen foregik på papir var
internettet uundværligt. Internettets politik viser sig ikke kun ved nedbrud,
men også når myndighederne lukker for forbindelsen, hvad enten man kalder det
blokering, spærring eller slet og ret censur. Desværre hører Danmark til
blandt de stater der censurerer internettet. Internetudbydere bliver pålagt at
blokere for hjemmesider, som Højesteret mener krænker ophavsretten. Debatten
om ophavsretten ligger død, men har givet plads til en debat om censur. En
hjemmeside som The Pirate Bay bliver blokeret, men på en sådan måde at man,
[ved at rette fire tal i sine
netværksindstillinger](https://bitbureauet.dk/2011/11/214/), kan omgå
spærringen. Samme spærring bliver brugt til at blokere for hjemmesider, hvor
politiet finder billeder af seksuelt misbrug af børn. Senest er der åbnet op
for, at hjemmesider der sælger ulovlig medicin kan blokeres på samme måde. At
løse et problem som importkontrol af medicin med censur, er [en hån mod de
danske toldere](http://laegemiddelstyrelsen.dk/da/topics/detail--og-
nethandel/indfoersel-af-medicin-til-danmark/laegemidler-stoppet-i-tolden). At
censurere internettet forhindrer ikke syge mennesker i at skade børn for
livet. At man i et demokrati fører kulturpolitik gennem censur synes stærkt
ironisk, især når det begrundes med henvisning til kunstneres rettigheder.
Internettets udfordring er et spørgsmål om hvilket samfund vi gerne vil have.
Internettet er potentielt frit og åbent. Det tilbyder sine brugere at
kommunikere frit, og alle der ønsker at bygge videre på det kan skabe
innovation på basis af dets åbne infrastruktur. Spørgsmålet er om det internet
vi er ved at skabe er det internet vi vil have. Hvis vi forholder os til
internettet som den teknologiske og politiske drivkraft, det har vist sig at
være, kan vi bruge det til at skabe et samfund med samme grad af frihed og
åbenhed.

