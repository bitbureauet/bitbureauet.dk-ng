+++
title = "Hvad er ITU?"
description = "imported from wordpress"
tags = []
date = "2012-11-24"
+++

**De seneste uger har ngo'er og internetaktivister råbt vagt i gevær og advaret om [ITU og WCIT som trusler mod det frie og åbne internet](https://www.whatistheitu.org/). Selv Google har lanceret en [kampagne om emnet](https://www.google.com/takeaction/). Men hvad er ITU og hvilke konsekvenser får WCIT for internettet?** ![](https://bitbureauet.dk/wp-content/uploads/2012/11/itu.jpg) Foto: [ITU](https://secure.flickr.com/photos/itupictures/8076219013/) på [Creative Commons Navngivelse](http://creativecommons.org/licenses/by/2.0/deed.en)-licens. International Telecommunication Union (ITU) er et organ under FN, som bl.a. regulerer radiofrekvenser og satellitbaner. Det seneste kontrovers går på, at visse landes regeringer ønsker at give ITU beføjelser til også at regulere internettet. Spørgsmålet er på dagsordenen, når repræsentanter for verdens regeringer mødes til World Conference on International Telecommunications (WCIT) i Dubai i begyndelsen af December. Formålet med konferencen er at revidere det internationale telekommunikationsreglement (ITR), som blev vedtaget i 1988. Indtil nu har internetregulering bl.a. hørt under organisationen ICANN. Her fungerer beslutningsprocessen efter den såkaldte multi-stakeholder-model, hvor alle relevante aktører, inkl. stater, virksomheder og civilsamfund, har adgang til processen. I ITU derimod ligger magten i sidste ende ligger hos de enkelte medlemslande, og processen er lukket, ligesom det var tilfældet med ACTA-forhandlingerne. De ivrigste fortalere for at give yderligere beføjelser til ITU er lande som Rusland og Kina. De europæiske lande er modstandere af ideen. Dette er også Danmarks officielle holdning, som man kan læse i [det danske forhandlingsmandat](http://www.ft.dk/samling/20121/almdel/ERU/bilag/46/index.htm). Her finder man en klar opinion imod, at ITR skal udvides til at dække regulering af indhold på internettet. Den danske holdning er således, at »ITR kun bør indeholde strategiske og principielle bestemmelser på højt niveau, og at traktatens anvendelsesområde ikke må udvides.« Desuden fastlår det danske mandat, at »ITR ikke skal indeholde bestemmelser på områder, der vedrører medlemmernes rettigheder som suveræne stater, eksempelvis national sikkerhed og kriminalitet på internettet.« Bitbureauet bifalder især følgende tilkendegivelse i det danske forhandlingsmandat: »Den danske delegation skal endvidere arbejde for at fastholde et frit og åbent internet, hvor alle interessenter har lige mulighed for at komme til orde.« Det ser ud til, at Danmark og resten af EU har taget ved lære af erfaringerne med ACTA og reelt ønsker at arbejde for en fremtid, hvor internettet reguleres af og på vegne af dets brugere.

